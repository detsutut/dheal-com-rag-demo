0. INFORMAZIONI UTILI

0.1. FORZA DELLA RACCOMANDAZIONE CLINICA
La forza della raccomandazione clinica viene graduata, in base all’importanza clinica, su 4 livelli:
- Forza della raccomandazione clinica: Forte a favore
  Terminologia: “Nei pazienti con (criteri di selezione) l’intervento xxx dovrebbe essere preso in considerazione come opzione terapeutica di prima intenzione”.
  Singificato: L’intervento in esame dovrebbe essere considerato come prima opzione terapeutica (evidenza che i benefici sono prevalenti sui danni).
- Forza della raccomandazione clinica: Condizionata a favore
  Terminologia: “Nei pazienti con (criteri di selezione) l’intervento xxx può essere preso in considerazione come opzione terapeutica di prima intenzione, in alternativa a yyy”
  Singificato: L’intervento in esame può essere considerato come opzione di prima intenzione, consapevoli dell’esistenza di alternative ugualmente proponibili (incertezza riguardo alla prevalenza dei benefici sui danni).
- Forza della raccomandazione clinica: Condizionata a sfavore
  Terminologia: “Nei pazienti con (criteri di selezione) l’intervento xxx non dovrebbe essere preso in considerazione come opzione terapeutica di prima intenzione, in alternativa a yyy”
  Singificato: L’intervento in esame non dovrebbe essere considerato come opzione di prima intenzione; esso potrebbe comunque essere suscettibile di impiego in casi altamente selezionati e previa completa condivisione con il paziente (incertezza riguardo alla prevalenza dei danni sui benefici).
- Forza della raccomandazione clinica: Forte a sfavore
  Terminologia: “Nei pazienti con (criteri di selezione) l’intervento xxx non deve essere preso in considerazione come opzione terapeutica di prima intenzione”
  Singificato: L’intervento in esame non deve essere in alcun caso preso in considerazione (evidenza che i danni sono prevalenti sui benefici).


0.2. SINTESI DELLA CLASSIFICAZIONE ISTOLOGICA DEL TUMORE ALLA MAMMELLA SECONDO WHO 2019
In base al tessuto di origine, si possono distinguere:
1) TUMORI EPITELIALI
Tra questi ci sono:
- Carcinoma mammario infiltrante:
  all’interno di questa tipologia ci sono più sottotipi:
  • Tumori epiteliali della mammella: Carcinoma infiltrante di istotipo non speciale (NST)/Carcinoma duttale infiltrante NAS^; Carcinoma lobulare; Carcinoma tubulare; Carcinoma cribriforme; Carcinoma mucinoso; Cistoadenocarcinoma mucinoso; Carcinoma infiltrante micropapillare; Adenocarcinoma apocrino; Carcinoma metaplastico;
  • Tumori rari del tipo ghiandole salivari: Carcinoma a cellule aciniche; Carcinoma adenoideo cistico; Carcinoma secretorio; Carcinoma mucoepidermoide; Adenocarcinoma polimorfo; Carcinoma a cellule alte con polarità invertita;
  • Neoplasie neuroendocrine: Tumore neuroendocrino; Carcinoma neuroendocrino.
- Proliferazioni epiteliali benigne e precursori: Iperplasia duttale usuale; Lesioni a cellule colonnari; Iperplasia duttale atipica.
- Adenosi e lesioni sclerosanti benigne: Adenosi sclerosante; Adenoma apocrino; Adenosi microghiandolare; Cicatrice radiale/lesione sclerosante complessa.
- Adenomi: Adenoma tubulare NAS; Adenoma lattazionale; Adenoma duttale NAS.
- Tumori epiteliali-mioepiteliali: Adenoma pleomorfo; Adenomioepitelioma NAS; Adenomioepitelioma con carcinoma; Carcinoma epiteliale-mioepiteliale.
- Neoplasie papillari: Papilloma intraduttale; Carcinoma duttale in situ; Carcinoma papillare incapsulato; Carcinoma papillare incapsulato con invasione; Carcinoma solido-papillare in situ; Carcinoma solido-papillare con invasione; Adenocarcinoma intraduttale papillare con invasione.
- Neoplasia lobulare non invasiva: Iperplasia lobulare atipica; Carcinoma lobulare in situ NAS; Carcinoma lobulare in situ classico; Carcinoma lobulare in situ florido; Carcinoma lobulare in situ pleomorfo.
- Carcinoma duttale in situ (DCIS): Carcinoma intraduttale, non-infiltrante, NAS, CDIS di basso grado; CDIS di grado nucleare intermedio; CDIS di alto grado nucleare.
- Tumori fibroepiteliali e amartomi della mammella: Amartoma; Fibroadenoma; Tumore filloide.
- Tumori del capezzolo: Adenoma del capezzolo; Tumore siringomatoso; Malattia di Paget del capezzolo.
- Tumori della mammella maschile: Carcinoma invasivo; Carcinoma in situ
- Sindrome genetiche tumorali

2) TUMORI MESENCHIMALI
Tra questi ci sono:
- Tumori mesenchimali della mammella: Tumori vascolari; Tumori fibroblastici e miofibroblastici; Tumori dei nervi periferici; Tumori del muscolo liscio; Tumori del tessuto adiposo; Altri tumori mesenchimali e condizioni simil-tumorali.

3) TUMORI EMOLINFOPOIETICI
Tra questi ci sono:
- Tumori emolinfopoietici della mammella: Linfomi.

Infine, ci sono i Tumori metastatici che possono essere di tipo diverso in base alla tipologia del tumore primario.

0.3. PRINCIPALI SOTTOGRUPPI FENOTIPICI DI CARCINOMA MAMMARIO
Luminali A: HR+, PgR+, HER2-, Ki67 basso.
Luminali B HER2-: HR+, HER2-, PgR- e/o Ki67 alto.
Luminali B HER2+: HR+, HER2+, PgR +/-, Ki67 alto/basso.
HER2+ (non luminali): HR-, PgR-, HER2+
Basal like (triplo negativo): HR-, PgR-, HER2-.
Per la definizione di PgR+/PgR-, il cutoff suggerito è del 20%.
Per la definizione di Ki67 alto/basso, il cutoff suggerito è del 20%; tuttavia, lo score di Ki67 dovrebbe essere interpretato sulla scorta dei valori del laboratorio locale.

0.4. DEFINIZIONE DI BASSO E ALTO RISCHIO
BASSO RISCHIO
Le seguenti 5 caratteristiche: G1, T1 (a-b), Ki67 <20%, N0.
ALTO RISCHIO
Almeno 4 delle seguenti caratteristiche: G3, T3-T4, ER <30%, Ki67 >30%, N+


0.5. CLASSIFICAZIONE AJCC 2017 (8a edizione)

Classificazione clinica
- Tumore primitivo (T)
Tx: tumore primitive non definibile
T0: non evidenza del tumore primitivo
Tis: carcinoma in situ:
Tis (DCIS): carcinoma duttale in situ
Tis (Paget): malattia di Paget del capezzolo non associata con carcinoma invasivo e/o in situ nel parenchima mammario sottostante (i carcinomi nel parenchima mammario associati con malattia di Paget sono classificati in base al diametro e alle caratteristiche della malattia parenchimale, sebbene debba essere annotata la malattia di Paget)
T1: tumore della dimensione massima fino a 20 mm
T1mi: microinvasione pari o inferiore a 1 mm
T1a: tumore dalla dimensione compresa tra 1 mm e 5 mm (arrotondare misurazioni comprese tra 1,0 e 1,9 mm a 2 mm)
T1b: tumore dalla dimensione superiore a 5 mm e inferiore o pari a 10 mm
T1c: tumore dalla dimensione superiore a 10 mm e inferiore o pari a 20 mm
T2: tumore superiore a 20 mm ma non superiore a 50 mm nella dimensione massima
T3: tumore superiore a 50 mm nella dimensione massima
T4: tumore di qualsiasi dimensione con estensione diretta alla parete toracica e/o alla cute (ulcerazione o noduli cutanei (la sola invasione del derma non permette la classificazione del tumore come T4)).
T4a: estensione alla parete toracica (esclusa la sola aderenza/invasione del muscolo pettorale) 
T4b: ulcerazione della cute e/o noduli cutanei satelliti ipsilaterali e/o edema della cute (inclusa cute a buccia d’arancia) che non presenta i criteri per definire il carcinoma infiammatorio 
T4c: presenza contemporanea delle caratteristiche di T4a e T4b 
T4d: carcinoma infiammatorio (Il carcinoma infiammatorio è caratterizzato da alterazioni cutanee tipiche che coinvolgono un terzo o più della cute mammaria. È importante sottolineare che la diagnosi di carcinoma infiammatorio è fondamentalmente clinica. Le alterazioni della cute possono essere dovute al linfedema causato dagli emboli tumorali nei vasi linfatici, ma il riscontro istologico di tali emboli non è necessario per la diagnosi di carcinoma infiammatorio. Emboli tumorali nei linfatici non associati alle alterazioni cutanee dovrebbero essere categorizzati secondo il diametro tumorale.)
- Linfonodi regionali (N):
Nx: linfonodi regionali non valutabili (ad esempio, se precedentemente asportati)
N0: linfonodi regionali liberi da metastasi (agli esami strumentali e all’esame clinico)
N1: metastasi nei linfonodi ascellari omolaterali mobili (livello I-II) 
cN1mi: micrometastasi (approssimativamente 200 cellule, deposito maggiore di 0,2 mm, ma nessuno maggiore di 2,0 mm). cN1mi è raramente utilizzato, ma può essere appropriato in rari casi dove il linfonodo sentinella sia stato effettuato prima dell’intervento chirurgico; molto verosimilmente questo si può verificare nei casi trattati con terapia neoadiuvante.
N2: metastasi nei linfonodi ascellari omolaterali (livello I-II) che sono clinicamente fissi o fissi tra di loro; o in linfonodi mammari interni omolaterali clinicamente rilevabili in assenza di metastasi clinicamente evidenti nei linfonodi ascellari 
N2a: metastasi nei linfonodi ascellari omolaterali (livello I-II) fissi tra di loro o ad altre strutture 
N2b: metastasi solamente nei linfonodi mammari interni omolaterali e in assenza di metastasi nei linfonodi ascellari (livello I-II)
N3: metastasi in uno o più linfonodi sottoclaveari omolaterali (livello III ascellare) con o senza coinvolgimento di linfonodi ascellari del livello I, II; o nei linfonodi mammari interni omolaterali in presenza di metastasi nei linfonodi ascellari livello I-II; o metastasi in uno o più linfonodi sovraclaveari omolaterali con o senza coinvolgimento dei linfonodi ascellari o mammari interni
N3a: metastasi nei linfonodi sottoclaveari omolaterali
N3b: metastasi nei linfonodi mammari interni e ascellari
N3c: metastasi nei linfonodi sovraclaveari
- Metastasi a distanza (M):
Mx: metastasi a distanza non accertabili (ma la diagnostica per immagini non è richiesta per assegnare la categoria M0)
M0: non evidenza clinica o radiologica di metastasi a distanza
cM0(i+): non evidenza clinica o radiologica di metastasi a distanza, ma depositi di cellule tumorali evidenziati mediante biologia molecolare o microscopicamente nel sangue, midollo osseo o in altri tessuti diversi dai linfonodi regionali, di dimensioni non superiori a 0,2 mm in una paziente senza segni o sintomi di metastasi
M1: metastasi a distanza evidenziate mediante classici esami clinico e radiologico e/o istologicamente dimostrate di dimensioni superiori a 0,2 mm (pM)

Classificazione patologica
pT: Tumore primitivo
La classificazione patologica del tumore primitivo corrisponde a quella clinica
pN: Linfonodi regionali (I suffissi(sn) e (fn) dovrebbero essere aggiunti alla categoria N per denotare la conferma di metastasi basata sul linfonodo sentinella o su FNA/core biopsy, rispettivamente)
pNx: i linfonodi regionali non possono essere definiti (ad esempio: non sono stati prelevati o sono stati rimossi in precedenza)
pN0: non metastasi nei linfonodi regionali identificate istologicamente o presenza di sole cellule tumorali isolate (ITC)
Nota: si definiscono cellule tumorali isolate (isolated tumor cell=ITC) piccoli aggregati di cellule non più grandi di 0,2 mm o singole cellule tumorali o un piccolo raggruppamento di cellule con meno di 200 cellule in una singola sezione istologica. Le cellule tumorali isolate possono essere evidenziate con i metodi istologici tradizionali o con metodi immunoistochimici. I linfonodi contenenti solo cellule tumorale isolate sono esclusi dalla conta totale dei linfonodi positivi ai fini della classificazione N, ma dovrebbero essere inclusi nel numero totale dei linfonodi esaminati
pN0 (i-): non metastasi nei linfonodi regionali all’istologia (con colorazione standard ematossilina-eosina), negativo il metodo immunoistochimico
pN0 (i+): presenza di cellule maligne (ITC) nei linfonodi regionali non superiori a 0,2 mm (evidenziate con ematossilina-eosina o con l’immunoistochimica)
pN0 (mol-): non metastasi nei linfonodi regionali istologicamente accertate, RT-PCR (real time- polymerase chain reaction) negativa
pN0 (mol+): RT-PCR positiva ma non metastasi nei linfonodi regionali all’istologia o all’immunoistochimica; non identificate ITC
pN1: micrometastasi; o metastasi in 1-3 linfonodi ascellari omolaterali; e/o metastasi (micro- o macro-) nei linfonodi mammari interni omolaterali rilevate con biopsia del linfonodo sentinella ma non clinicamente rilevabili
pN1mi: micrometastasi (aggregato di cellule tumorali contigue di dimensioni superiori a 0,2 mm e/o più di 200 cellule, ma non più grandi di 2 mm)
pN1a: metastasi in 1-3 linfonodi ascellari, includendo almeno una metastasi delle dimensioni massime superiori a 2 mm
pN1b: metastasi nei linfonodi mammari interni, ITC escluse
pN1c: combinazione di pN1a e pN1b
pN2: metastasi in 4-9 linfonodi ascellari omolaterali; o in linfonodi mammari interni omolaterali agli esami strumentali in assenza di metastasi nei linfonodi ascellari
pN2a: metastasi in 4-9 linfonodi ascellari, includendo almeno una localizzazione tumorale delle dimensioni massime superiori a 2 mm
pN2b: metastasi clinicamente rilevabili (Clinicamente rilevabili = rilevati mediante studi di diagnostica per immagini (esclusa la linfoscintigrafia) o mediante esame clinico e con caratteristiche altamente sospette per malignità o presunta macrometastasi patologica in base ad agoaspirato con ago sottile ed esame citologico) nei linfonodi mammari interni, con o senza conferma istologica, in assenza di metastasi nei linfonodi ascellari
pN3: metastasi in 10 o più linfonodi ascellari omolaterali; o in linfonodi sottoclavicolari (livello III ascellare) omolaterali; o metastasi nei linfonodi mammari interni omolaterali evidenti all’indagine strumentale in presenza di metastasi in uno o più linfonodi ascellari positivi livello I-II; o metastasi in più di 3 linfonodi ascellari e nei linfonodi mammari interni con metastasi microscopiche o macroscopiche evidenziate con biopsia del linfonodo sentinella ma non clinicamente rilevabili(f); o metastasi nei linfonodi sovraclaveari omolaterali 
pN3a: metastasi in 10 o più linfonodi ascellari omolaterali (almeno uno delle dimensioni massime superiori a 2 mm); o metastasi nei linfonodi sottoclavicolari (linfonodi ascellari III livello)
pN3b: pN1a o pN2a in presenza di cN2b (linfonodi mammari interni omolaterali positivi all’analisi strumentale), o pN2a in presenza di pN1b
pN3c: metastasi nei linfonodi sovraclaveari omolaterali


0.6. CLASSIFICAZIONE IN STADI DEL CARCINOMA MAMMARIO – AJCC 2017 (8a edizione)
La classificazione è riportata in formato json nel documento “classificazione_stadi_carcinoma.txt”. 
Nota per lo stadio IIA: I tumori T0 e T1 con sole micrometastasi linfonodali sono esclusi dallo stadio IIA e classsificati come stadio IB. 
- M0 comprende M0(i+). 
- La designazione pM0 non è valida; qualsiasi M0 dovrebbe essere clinica. 
- Se una paziente si presenta con M1 prima di una terapia sistemica neoadiuvante, lo stadio è considerato IV e rimane IV indipendentemente dalla risposta alla terapia neoadiuvante. 
- La designazione di stadio può cambiare se esami diagnostici per immagine rivelano la presenza di metastasi a distanza, a condizione che siano stati eseguiti entro quattro mesi dalla diagnosi in assenza di progressione di malattia e che la paziente non abbia ricevuto terapia neoadiuvante. 
- I prefissi “yc” ed “yp” applicati alla classificazione T e alla classificazione N indicano la stadiazione dopo terapia neoadiuvante. Nessun gruppo di stadio è assegnato nel caso di ottenimento di una risposta completa patologica (ad es. ypT0 ypN0 cM0).


0.7. FATTORI PROGNOSTICI IMPORTANTI ED UTILI NELLA SCELTA DEL TIPO DI TRATTAMENTO
- Dimensioni del tumore: anche nei tumori pT1a e pT1b la valutazione del rischio non può prescindere dal considerare gli altri parametri prognostici.
- Stato dei linfonodi ascellari: l’impatto della presenza di cellule tumorali isolate (ITC) o di micrometastasi nel linfonodo sentinella sulla prognosi non sembra essere rilevante.
- Grado istologico: un grado istologico elevato (G3) è considerato un fattore prognostico sfavorevole.
- Attività proliferativa (Ki67): È stata riportata buona riproducibilità della valutazione del Ki67 quando l’espressione è inferiore al 5% o superiore al 30%.
- Tipo istologico: istologia lobulare: la maggior parte dei pazienti con carcinoma lobulare infiltrante non sembra beneficiare di chemioterapia fatta eccezione per pazienti ad alto rischio che potrebbero invece richiedere un approccio terapeutico citotossico; rispetto all’istologia duttale infiltrante (NST), non sono state osservate differenze in termini di beneficio dalla terapia ormonale (inclusi CDK 4/6) e terapia anti-HER2. L’utilità clinica dei predittori genomici appare poco chiara.
- Invasione vascolare: Non universalmente accettata come fattore prognostico, ma in diversi studi è stata riportata essere associata a prognosi più sfavorevole in termini di DFS e OS
- Stato di HER2 (recentemente, sono stati riportati dati promettenti di attività antitumorale e di efficacia di nuove strategie anti-HER2 (nuovi anticorpi monoclonali farmaco-coniugati trastuzumab deruxtecan e trastuzumab duocarmazine) in pazienti con neoplasia “HER2-low”. Nell’ambito di tali studi, il carcinoma mammario HER2-low si definiva come: IHC score 2+ in assenza di amplificazione del gene HER2 in ISH o IHC score 1+ (ISH negativa o non eseguita). Si sottolinea come al momento la categoria di tumori HER2-low abbia rilevanza terapeutica nella malattia avanzata e non nella malattia in fase precoce): è estremamente importante che la determinazione venga effettuata in laboratori accreditati. I due metodi più utilizzati sono l’immunoistochimica e l’ibridazione in situ.
- Stato dei recettori ormonali (alcuni studi suggeriscono che i tumori “ER-low” con espressione di ER compresa tra l’1% e il 9%, che rappresentano meno del 2% di tutti i tumori HR-positivi, hanno una prognosi meno favorevole rispetto ai tumori HR-positivi con espressione superiore al 10%, spesso presentano anche firme genomiche di tipo “basal-like” e rispondono alla chemioterapia neoadiuvante in maniera simile ai carcinomi a fenotipo triplo negativo. Tuttavia, altri studi retrospettivi suggeriscono che gli esiti per i tumori con espressione di ER dall’1% al 9% sono intermedi tra quelli veramente HR-negativi ed HR-positivi superiori al 10%. Il panel di esperti di St. Gallen ha discusso tale tematica nell’ultima Consensus Conference del 2021 e non si è trovato ancora una volta concorde sulla soglia ottimale di ER per l’inizio della terapia endocrina): le attuali raccomandazioni dell’ASCO per la determinazione immunoistochimica dei recettori ormonali considerano positivi i tumori con almeno 1% di cellule positive.
- Multifocalità: presenza di più focolai di tumore separati da parenchima sano (“nodi satelliti” del nodo principale: lesioni che distano meno di 5 mm da esso e sono separate da parenchima sano). Secondo il TNM il T viene dato sulla base delle dimensioni del focolaio maggiore quando più tumori sono presenti nella stessa mammella. È stato dimostrato che la multifocalità ha un’impatto su metastasi linfonodali, aumento delle recidive locali e aumento del rischio di morte cancro-correlata, tuttavia questo aspetto rimane controverso.
- Età della paziente: se inferiore a 35 anni la prognosi è più sfavorevole.
- Profili di espressione genica: luminali A, luminali B, HER2-enriched, basal-like
- Linfociti infiltranti il tumore (TILs): maggiori livelli di TILs sono associati a prognosi più favorevole. I carcinomi mammari triplo negativi e HER2-positivi sono i sottogruppi di carcinomi della mammella che mostrano il maggior grado di arricchimento dello stroma da parte di TILs. Livello di evidenza IB come indicatore prognostico in pazienti trattati con chemioterapia in pazienti con carcinoma mammario triplo negativo. La determinazione dei TILs segue le raccomandazioni del TIL Working Group.
- Classificatori genomici se disponibili: Nonostante la robusta validazione retrospettiva in trial clinici randomizzati prospettici, dati di validazione su base prospettica sono disponibili per due di queste firme (Oncotype DX® e MammaPrint®), raggiungendo pertanto livello di evidenza IA. Durante la conferenza di St. Gallen del 2021 il panel degli esperti ha supportato il valore dei test genomici come strumento utile nella decisione nella stragrande maggioranza dei casi in cui la chemioterapia viene presa in considerazione per i tumori HR-positivi, HER2-negativi, indipendentemente dal grado o dallo stato menopausale della paziente (e nel carcinoma mammario maschile), e in entrambi i casi N0 o con stadio clinico N1, ma non in stadio N2 o superiore dove la chemioterapia è standard. L’uso delle firme genomiche non è invece raccomandato per scegliere se estendere la terapia endocrina adiuvante, poiché non esistono dati prospettici e i dati retrospettivi non sono riconosciuti sufficienti a giustificare l’uso routinario dei test genomici in questo setting. Il ruolo principale dei test molecolari è di dirimere il dubbio circa la necessità di chemioterapia adiuvante. Pazienti che non sono candidate alla chemioterapia adiuvante a seguito di comorbidità o stadio/rischio del tumore, o pazienti che “ovviamente” necessitano di chemioterapia (carcinomi della mammella stadio III) non necessitano di test genomici. I test sono utili nella zona “grigia”, ossia tumori tra 1 e 3 cm, pN0 o con massimo 3 linfonodi coinvolti e indice di proliferazione intermedio. I test multigenici non devono comunque essere il solo fattore considerato nel prendere decisioni di procedere con la chemioterapia o evitarla. In data 07/07/2021 è stato pubblicato in GU (21A04069, GU Serie Generale n. 161 del 07/07/2021) il Decreto “Modalità di riparto e requisiti di utilizzo del fondo per i test genomici per il carcinoma mammario ormonoresponsivo in stadio precoce” del 18/05/2021 che specifica che è istituito un fondo, con una dotazione di 20 milioni di euro annui, destinato al rimborso diretto, anche parziale, delle spese sostenute per l’acquisto da parte degli ospedali, sia pubblici sia privati convenzionati, di test genomici per il carcinoma mammario ormonoresponsivo in stadio precoce. A decorrere dall’anno 2021, le suddette risorse sono ripartite tra le regioni e le province autonome tenendo conto del numero dei test da somministrare in relazione alla popolazione femminile residente, alla potenziale incidenza e prevalenza del carcinoma mammario e alla stratificazione clinico-patologica secondo la tabella riportata nell’Allegato 7 di queste linee guida. Indicazione, prescrizione, esecuzione, utilizzo e monitoraggio dei test genomici nell’ambito del percorso di cura con garanzia di presa in carico multidisciplinare e di appropriatezza d’uso:
I test genomici sono indicati nei casi incerti quando è necessaria l’ulteriore definizione della effettiva utilità della chemioterapia adiuvante post-operatoria, in aggiunta all’ormonoterapia, per le pazienti affette da carcinoma mammario in fase iniziale (stadio I-IIIA) HR+/HER2- identificate dopo stratificazione clinica, istopatologica e strumentale radiologica. I test genomici NON sono indicati nei casi in cui la paziente correttamente informata abbia negato il consenso alla eventuale chemioterapia adiuvante né quando, a giudizio clinico dell’oncologo, le caratteristiche e le condizioni cliniche della paziente facciano escludere la possibilità della chemioterapia.
I test genomici NON sono altresì indicati per pazienti, sempre con carcinoma in fase iniziale HR+/HER2-, identificate dopo stratificazione clinico-patologica come a BASSO rischio di ricorrenza, e perciò candidate alla ormonoterapia senza chemioterapia adiuvante post-operatoria, o ad ALTO rischio di ricorrenza, e perciò candidate all’associazione ormonoterapia + chemioterapia adiuvante post-operatoria.
La prescrizione dei test genomici viene effettuata dall’équipe multidisciplinare dei centri di senologia che hanno in carico la paziente per l’indicazione, l’esecuzione e il follow-up della eventuale chemioterapia adiuvante, tenuto conto delle preferenze espresse dalla paziente, opportunamente informata. Nel rispetto del principio costituzionale di eguaglianza, la prestazione viene assicurata, laddove sussistano i presupposti clinici, indipendentemente dall’appartenenza di genere. Il test genomico è eseguito sull’RNA estratto da campione di tessuto tumorale ottenuto da resezione chirurgica, il più rappresentativo della lesione, e adeguatamente fissato in formalina e incluso in paraffina.


1.TRATTAMENTO DEL CARCINOMA DUTTALE IN SITU E MICROINVASIVO

1.1. CARCINOMA DUTTALE IN SITU (DCIS)
Il carcinoma duttale in situ (DCIS) è una lesione pre-invasiva che rappresenta un precursore non obbligato del carcinoma infiltrante della mammella. La sua incidenza è aumentata di 4 volte dall’introduzione degli screening mammografici così che attualmente il DCIS rappresenta circa il 25% di tutti i carcinomi della mammella sottoposti a trattamento.
Dal punto di vista istologico vengono definiti diversi istotipi (ad es. cribriforme, micropapillare, papillare, comedonico), ma solo il grado nucleare (definito come basso, alto, intermedio) ha un impatto prognostico. In un ampio studio di popolazione condotto su 13606 donne con diagnosi di carcinoma duttale in situ (DCIS) nell’ambito del National Health Service Breast Screening Program (NHSBSP), l’incidenza di carcinoma mammario invasivo è risultata essere 8,82 per 1000 donne per anno.
La RM mammaria ha un’alta sensibilità per DCIS, in particolar modo in caso di lesioni ad alto grado. Tuttavia, non è stato dimostrato che il suo impiego possa migliorare i risultati “long-term”, e pertanto non è raccomandata come esame di routine.

1.1.1. TERAPIA LOCALE
1.1.1.1. Chirurgia
Non esistono studi randomizzati di confronto tra la mastectomia e la chirurgia conservativa associata a radioterapia, tuttavia, poiché la conservazione mammaria si è dimostrata equivalente alla mastectomia nel carcinoma infiltrante in almeno 6 studi prospettici-randomizzati, questo approccio è risultato indicato anche per la malattia in situ. La ricerca del trattamento locale più opportuno per il carcinoma in situ risulta strategica poiché, mentre la malattia è spesso multifocale, circa il 40% delle recidive risulta essere invasivo.
Una recente analisi di 140614 pazienti incluse nel National Cancer Database USA ha evidenziato che il ritardo all’intervento chirurgico è indipendentemente predittivo per lo sviluppo di una componente infiltrante (circa 1,5% ogni mese) e che per ogni 30 giorni di ritardo aumenta il rischio relativo per la sopravvivenza (Hazard Ratio: 1,07). Una recente review sistematica ha evidenziato che lo stato pre-menopausale, margini positivi di resezione e alto grado istologico sono tutti fattori predittivi per il rischio di carcinoma invasivo dopo trattamento del carcinoma in situ. 
Il ruolo della mastectomia appare assodato: se la malattia è troppo estesa per essere resecata conservativamente con un buon risultato estetico; se vi è impossibilità di raggiungere margini di resezione negativi; in caso di controindicazioni alla radioterapia.  
Inoltre, da pratica clinica la mastectomia viene generalmente considerata e discussa anche in caso di: DCIS micropapillare; DCIS con sanguinamento sospetto dal capezzolo; desiderio della paziente. 
Da pratica clinica la mastectomia nipple sparing è comunemente impiegata in assenza di: secrezione ematica dal capezzolo, microcalcificazioni in prossimità del complesso areola-capezzolo e malattia del margine retro-areolare. 
Quesito: Nelle pazienti con carcinoma in situ della mammella, è raccomandabile un margine di resezione maggiore o uguale di 2 mm per ottimizzare il controllo locale in caso di chirurgia conservativa seguita da radioterapia?
Una revisione sistematica con metanalisi basata su 20 studi comprendenti 7883 pazienti con un follow-up mediano di 6,5 anni ha evidenziato che: l’incidenza di recidive locali in caso di intervento conservativo seguito da radioterapia è associata allo stato dei margini (positivo o negativo); una distanza minima di 2 mm dal margine di resezione è associata a riduzione delle recidive locali rispetto ad un margine di 0-1 mm;  un margine minimo superiore a 2 mm non è significativamente associato ad una riduzione delle recidive locali in pazienti che ricevono radioterapia; la metanalisi non è riuscita a raggiungere un’analisi definitiva nel gruppo con margini 1-1,9 mm. 
Recentemente una Consensus guideline congiunta (SSO-ASTRO-ASCO) ha adottato l’uso di 2 mm dal margine inchiostrato come standard adeguato al carcinoma duttale in situ (DCIS) trattato con radioterapia adiuvante. L’uso di questo standard è associato a bassi rischi di recidive locali, diminuisce le ri-escissioni, ha la potenzialità di migliorare i risultati estetici della terapia conservativa e di ottimizzare i costi sanitari del trattamento. In caso di margini positivi la raccomandazione è quella di considerare l’allargamento chirurgico prima della radioterapia.
Due recenti studi retrospettivi, su 1491 pazienti trattate presso l’MD Anderson Cancer e su 2996 donne operate al Memorial Sloan-Kettering Cancer Center, non hanno identificato una differenza statisticamente significativa per le recidive locali in caso di margine tra 1 e 2 mm se le pazienti hanno ricevuto radioterapia (RT) post-operatoria. Pertanto, in questi casi è opportuno un giudizio clinico, attraverso una discussione multidisciplinare, per determinare l’eventuale necessità di una ri-escissione. Tale atteggiamento può essere adottato in casi selezionati anche in presenza di minimo/focale coinvolgimento di DCIS. 
Una recente analisi retrospettiva condotta su 1072 pazienti trattati con radioterapia adiuvante ha evidenziato che il rischio di recidiva locale è significativamente inferiore in pazienti in post-menopausa e con recettori per gli estrogeni positivi; il margine chirurgico inferiore ad 1 mm rappresenta invece il principale fattore di rischio indipendente per recidiva locale.  
Limiti: Nella valutazione degli studi inclusi sono state riscontrate limitazioni prevalentemente in termini di rischio di bias. Inoltre, alcuni degli studi inclusi sono rappresentati da analisi di natura retrospettiva.
Bilancio beneficio/danno: Nel complesso, in pazienti con DCIS, un margine di resezione pari a 2 mm in caso di intervento chirurgico conservativo seguito da radioterapia post-operatoria appare adeguato in quanto associato a rischio di recidiva ipsilaterale significativamente ridotto rispetto a margini negativi inferiori a 2 mm, ma sostanzialmente sovrapponibile rispetto a margini più ampi. Inoltre, esso si associa a riduzione delle ri-escissioni chirurgiche, con potenziale miglioramento dell’outcome estetico e ottimizzazione dei costi sanitari.
Raccomandazione clinica: Nelle pazienti con carcinoma duttale in situ (DCIS) un margine di resezione maggiore o uguale a 2 mm in caso di intervento conservativo seguito da radioterapia post-operatoria dovrebbe essere preso in considerazione come prima opzione (qualità globale delle prove: moderata; forza della raccomandazione: forte a favore). Margini di resezione più ampi di 2 mm non sono associati ad un aumento del controllo locale; in caso di margini tra 1 e 2 mm il trattamento deve essere valutato singolarmente dal panel multidisciplinare.
Il ruolo della chirurgia a livello ascellare è controverso. In particolare, la dissezione linfonodale ascellare non viene presa in considerazione in assenza di evidenza di carcinoma invasivo o comprovata presenza di metastasi linfonodali ascellari. Nonostante la probabilità di positività del linfonodo sentinella per DCIS sia inferiore all’1%, dato che in una piccola proporzione di pazienti con DCIS puro vi è riscontro di carcinoma invasivo all’esame istologico definitivo del pezzo operatorio, l’esecuzione della biopsia del linfonodo sentinella, nonostante non sia raccomandata routinariamente, può essere presa in considerazione nei casi apparenti di DCIS puro per i quali è stato pianificato un intervento chirurgico di mastectomia o in caso di una localizzazione anatomica che precluderebbe, dal punto di vista tecnico, l’eventuale esecuzione futura della procedura di biopsia del linfonodo sentinella.
Norme per una buona pratica clinica nella gestione del DCIS:
La valutazione radiologica pre-operatoria è essenziale per una corretta strategia chirurgica, e una recente valutazione di 1657 pazienti con DCIS ha evidenziato che la presenza di microcalcificazioni “fini”, lineari e “braching”, è associata ad un rischio aumentato di recidiva locale di 5,2 volte.
Considerazioni analoghe sono applicabili per donne con una densità mammaria molto alta, perché la multicentricità sembra essere più frequente.
La resezione completa in caso di microcalcificazioni deve essere documentata da una radiografia intraoperatoria del pezzo operatorio in due proiezioni.
Una mammografia post-escissione dovrebbe essere effettuata, in caso di dubbio sull’adeguatezza della resezione, prima della radioterapia.
Sebbene il diametro del DCIS nei casi diagnosticati mediante lo screening mammografico sia basso, l’uso liberale di tecniche oncoplastiche ha reso possibile l’impiego della chirurgia conservativa in molti casi, con un generale miglioramento dei margini di resezione. A tale proposito, per casi più complessi, è riportato l’uso di più fili guida ai margini della lesione (“bracketing”) per permettere al chirurgo un’ampia ma precisa individuazione dell’area malata.
La biopsia del linfonodo sentinella in caso di diagnosi di DCIS pre-operatoria non è generalmente indicata, a meno che non vi sia il forte sospetto di microinvasione (ad es per lesioni superiori a 2 cm di alto grado) o si effettui una mastectomia per lesioni estese, ovvero in presenza di multipli focolai di microcalcificazioni, o nel caso in cui il DCIS si associ a una lesione nodulare.
È consigliabile il posizionamento di una o più clip amagnetiche sul letto operatorio dopo chirurgia conservativa per facilitare la localizzazione dell’area di resezione.
In caso di mastectomia è consigliabile privilegiare l’intervento di mastectomia conservativa skin o nipple sparing, associate a ricostruzione immediata (qualora la paziente sia interessata alla ricostruzione).
L’orientamento del pezzo operatorio con due o tre reperi posizionati dal chirurgo, ovvero con inchiostramento colorato di alcune facce per direzionare l’orientamento, è essenziale per una corretta analisi istologica del caso.

1.1.1.2. Radioterapia (RT)
Nelle pazienti con carcinoma duttale in situ (DCIS) di grado alto/intermedio il ruolo della radioterapia dopo chirurgia conservativa come prima opzione rispetto alla sola chirurgia conservativa è ampiamente assodato nella pratica clinica allo scopo di ridurre la recidiva mammaria omolaterale (sia in situ che infiltrante), senza impatto sulla sopravvivenza. È importante sottolineare come la recidiva locale infiltrante, al contrario di quella in situ, sia associata ad un aumento del rischio di mortalità per carcinoma mammario. L’incidenza di recidive locali in situ o non infiltranti tende a raggiungere un plateau dopo 10 anni dal trattamento, mentre per quelle infiltranti l’incidenza rimane stabile nel tempo, sottolineando la necessità di un follow-up adeguato (almeno 10 anni) per valutare correttamente gli effetti del trattamento.  
Nell’ambito dello studio randomizzato di fase III BIG 3–07/TROG 07 01, 1608 donne con DCIS non a basso rischio, unilaterale, trattate con chirurgia conservativa sono state randomizzate a ricevere nessun boost versus boost sul letto tumorale (16 Gy in 8 frazioni). L’analisi dell’endpoint primario ha rivelato che un boost sul letto tumorale dopo whole breast radiation (WBI) riduce il rischio di recidiva locale con un aumento della tossicità di grado 2 o superiore. Si rimane in attesa dei risultati dello studio BONBIS, che sta similmente valutando il beneficio del boost sul letto tumorale (16 Gy) dopo whole breast radiation (WBI) convenzionalmente frazionata. 
Attualmente 3 studi clinici prospettici randomizzati di fase III stanno valutando se è possibile trattare efficacemente DCIS a basso rischio con terapie non chirurgiche (LORD, LORIS e COMET trials). Al momento, tuttavia, non ci sono dati che supportino una de-escalation delle terapie chirurgiche per il DCIS.  

DCIS a basso grado.
Attualmente 4 studi clinici prospettici stanno valutando la possibilità di sorveglianza attiva in caso di DCIS a basso grado (LORD, LORIS, COMET e LORETTA trials).
Quesito: Nelle pazienti con carcinoma mammario duttale in situ (DCIS) di basso grado, è indicata la radioterapia dopo chirurgia conservativa rispetto alla sola chirurgia conservativa per ridurre la recidiva mammaria omolaterale (sia in situ che infiltrante)?
Il rischio assoluto di ricaduta intramammaria dopo sola chirurgia conservativa è molto variabile e dipende dalle caratteristiche sia della paziente che del tumore, essendo influenzato da variabili come l’età della paziente, il grado nucleare del tumore, la presenza di necrosi, le dimensioni del tumore primitivo e l’ampiezza dei margini di resezione. È stato stimato che, ipotizzando un beneficio del 50% in termini di riduzione relativa delle ricadute ed un basso rischio assoluto di ricaduta (ad es 10%) dopo sola chirurgia conservativa, il numero di pazienti che devono essere trattate per prevenire una singola ricaduta locale è alto (N=20). Pertanto, si è tentato di classificare le pazienti in base ai fattori di rischio, per identificare quelle per cui, potenzialmente, il trattamento radiante potrebbe essere omesso. 
Il Van Nuys Prognostic Index (USC/VNPI) è uno score che prende in considerazione età, diametro tumorale, grado e ampiezza dei margini, ed è stato proposto per guidare l’indicazione alla radioterapia (RT) dopo chirurgia conservativa per il DCIS: per donne con un basso punteggio (4-6) è stata proposta la possibilità di evitare la radioterapia in considerazione dell’evidenza di un tasso di controllo locale non così dissimile rispetto a quello ottenibile con la sola chirurgia conservativa. Ad oggi, però, questa esperienza non è stata validata da studi prospettici.
Nello studio RTOG 9804 sono state selezionate solo le pazienti con lesione singola con dimensioni massime di 2,5 cm, di grado nucleare basso o intermedio, completamente resecata e con mammografia post-chirurgica negativa. Le pazienti sono state randomizzate, dopo l’escissione chirurgica, a osservazione o radioterapia post-operatoria. Solo la radioterapia sulla mammella e l’uso del tamoxifene sono risultati essere indipendentemente associati ad una riduzione del rischio di recidiva locale, confermando il beneficio della radioterapia (RT) adiuvante anche nel sottogruppo di pazienti a prognosi favorevole.
Altri 2 studi clinici hanno tentato di selezionare a priori un gruppo di pazienti a basso rischio di ricaduta nelle quali omettere la RT post-operatoria.
Nel primo, 158 pazienti con DCIS di grado 1-2, di diametro minore o uguale a 2,5 cm e con margini liberi maggiori o uguali a 1 cm sono state trattate con la sola escissione, ma il rischio di recidiva locale ipsilaterale è stato così elevato (circa 12%) da portare alla chiusura dello studio prima di aver raggiunto l’accrual previsto.
In un secondo studio prospettico, non randomizzato, sono state arruolate 665 pazienti con DCIS di grado basso/intermedio di diametro minore o uguale a 2,5 cm o di alto grado di diametro minore o uguale a 1 cm e sottoposte a trattamento con escissione locale con/senza tamoxifene. Nelle 561 pazienti con DCIS di grado basso o intermedio, il rischio di ripresa nella mammella omolaterale a 12 anni è stato del 14,4%. Le recidive locali sono state più elevate nel sottogruppo di 104 pazienti con DCIS piccoli ma di grado elevato (24,6%). La prevalenza delle forme invasive era pari al 50% circa in entrambi i sottogruppi.
Limiti: Nella valutazione degli studi inclusi sono state riscontrate limitazioni prevalentemente in termini di rischio di bias e indirectness. Inoltre, lo studio RTOG 9804 appare sottodimensionato (arruolamento chiuso precocemente).
Bilancio beneficio/danno: Nel complesso, il panel ha valutato che il bilancio beneficio/danno appare probabilmente a favore dell’omissione della radioterapia dopo chirurgia conservativa nelle pazienti con DCIS di basso grado.
Raccomandazione clinica: Nelle pazienti con carcinoma duttale in situ (DCIS) di basso grado l’omissione della radioterapia dopo chirurgia conservativa può essere presa in considerazione, dopo aver adeguatamente informato la paziente del rischio aumentato di recidiva locale di malattia. (Qualità globale delle prove: bassa; forza della raccomandazione: condizionata a favore).


1.1.2. TERAPIA SISTEMICA
Nelle pazienti con DCIS e recettori estrogenici positivi, dopo chirurgia conservativa e radioterapia può essere preso in considerazione un trattamento con tamoxifene. 
Gli inibitori dell’aromatasi al momento della stesura di queste Linee guida non sono utilizzabili in Italia con tale indicazione. Non esiste alcuna evidenza a sostegno della chemioterapia nel trattamento sistemico del DCIS.


1.1.2.1. Tamoxifene
Quesito: Nelle pazienti con carcinoma mammario duttale in situ (DCIS) e recettori estrogenici positivi, trattate con chirurgia conservativa e radioterapia, è indicato il trattamento con tamoxifene rispetto al solo trattamento locoregionale per ridurre la recidiva mammaria omo- e controlaterale?
Lo studio NSABP B-24 ha arruolato 1804 donne con DCIS con randomizzazione tra chirurgia conservativa + RT + tamoxifene per 5 anni vs chirurgia conservativa + RT + placebo per 5 anni. L’analisi più aggiornata dello studio, ad un follow-up mediano di 163 mesi, ha evidenziato una riduzione del tasso di recidiva invasiva ipsilaterale nel gruppo di donne trattate con chirurgia conservativa + RT + tamoxifene (8,5%) rispetto al gruppo di donne trattate con chirurgia conservativa + RT + placebo (10%). In termini di recidiva non-invasiva, l’aggiunta di tamoxifene al trattamento locoregionale ha determinato una riduzione non significativa del rischio di evento. Si precisa che nello studio NSABP B 24 i dati inerenti al vantaggio dall’impiego di tamoxifene nella popolazione con DCIS con recettori estrogenici positivi provengono da un’analisi retrospettiva effettuata sul 41% della popolazione originaria e come tale fortemente limitata. In presenza di recettori estrogenici positivi (76% della casistica), il trattamento con tamoxifene (verso placebo) ha ridotto significativamente il rischio di carcinoma mammario successivo (definitivo come evento) a 10 anni e a 14,5 anni.
In una recente analisi congiunta dei due studi condotti sul DCIS (NSABP B-17 e NSABP B-24) la recidiva invasiva ipsilaterale è risultata essere associata ad un aumento del rischio di morte, mentre non è emersa alcuna associazione tra recidiva sotto forma di DCIS e mortalità. Inoltre, non è stata riscontrata alcuna differenza in termini di sopravvivenza tra i diversi gruppi di trattamento: chirurgia, chirurgia + RT, e chirurgia + RT + tamoxifene.
Il trial randomizzato di fase III UK/ANZ DCIS ha valutato il ruolo della radioterapia e del tamoxifene, o di entrambi, nel trattamento delle pazienti sottoposte a chirurgia conservativa per DCIS. Lo studio ha arruolato 1701 pazienti operate ed ha analizzato i seguenti approcci terapeutici: sola chirurgia, chirurgia seguita da radioterapia, chirurgia seguita da radioterapia e tamoxifene (20 mg/die per 5 anni), chirurgia seguita da tamoxifene (20 mg/die per 5 anni). In tale studio l’incidenza di carcinoma mammario nelle pazienti trattate con tamoxifene rispetto a quelle non trattate con terapia medica, a prescindere dal trattamento radioterapico, è stata rispettivamente del 18,1% vs 24,6%. In particolare, l’incidenza di carcinoma mammario ipsilaterale è stata del 15,7% delle pazienti trattate con tamoxifene rispetto al 19,6% delle pazienti non sottoposte a terapia ormonale. Tale vantaggio è stato evidenziato esclusivamente in termini di riduzione dell’incidenza di DCIS (8,6% vs 12,1%), senza nessuna differenza per quanto riguarda le recidive infiltranti (6,8% vs 6,9%). Per quanto concerne l’incidenza di carcinoma mammario controlaterale, è stata rispettivamente dell’1,9% e 4,2%, con un vantaggio a favore della terapia con tamoxifene rispetto all’assenza di terapia medica sia per le recidive infiltranti (1,5% vs 2,7%) sia per le recidive DCIS (0,3% vs 1,3%).
I due studi (NSABP B-24 e UK/ANZ) sono stati valutati in un’analisi combinata che ha concluso che il trattamento con tamoxifene dopo chirurgia conservativa e radioterapia determina una riduzione statisticamente significativa del rischio di insorgenza di carcinoma mammario infiltrante omolaterale (3% vs 4,97%; rischio relativo (RR) 0,61; intervallo di confidenza al 95% (IC95%) 0,41-0,92; p=0,02) e di DCIS controlaterale (0,57% vs 1,5%; RR 0,40; IC95% 0,16-0,96; p=0,04) e che tale beneficio è indipendente dall’età, senza tuttavia impattare sulla sopravvivenza globale né sulla mortalità specifica per carcinoma mammario. Da sottolineare una possibile eterogeneità concettuale legata alla diversa durata del follow-up e alla conduzione degli studi in periodi differenti.
Limiti: I due studi randomizzati NSABP B-24 e UK/ANZ DCIS sono stati condotti in diversi periodi temporali, e hanno inoltre una diversa durata del follow-up; esistono quindi le basi per postulare un’eterogeneità concettuale. Inoltre, nello studio NSAPBP B-24, i dati relativi al beneficio conferito dal tamoxifene in pazienti con recettori estrogenici positivi derivano da un’analisi per sottogruppi post-hoc.
Bilancio beneficio/danno: In conclusione, in relazione all’evidenza di beneficio conferito dal tamoxifene in termini di riduzione del rischio di recidiva ipsilaterale invasiva, recidiva in situ ipsi e controlaterale, neoplasia invasiva controlaterale senza impatto in termini di sopravvivenza globale o sopravvivenza specifica per carcinoma mammario e alla luce dei limiti sopramenzionati, la decisione se proporre o meno il tamoxifene quale trattamento del DCIS deve essere basata sull’analisi del rapporto tra benefici ed effetti collaterali attesi nella singola paziente.
Raccomandazione clinica: Nelle pazienti con carcinoma duttale in situ (DCIS) e recettori estrogenici positivi, dopo chirurgia conservativa e radioterapia può essere preso in considerazione il trattamento con tamoxifene. (Qualità globale delle prove: moderata; forza della raccomandazione: condizionata a favore).
Dati di un recente studio suggeriscono un possibile beneficio in termini di riduzione del rischio di eventi DCIS conferito da un trattamento adiuvante con tamoxifene a basse dosi (5 mg al giorno per 3 anni) in pazienti con neoplasia intraepiteliale mammaria, inclusi iperplasia duttale atipica e carcinoma duttale in situ.
Il dosaggio di tamoxifene autorizzato da AIFA come chemioprevenzione è di 20 mg/die ai sensi della determina AIFA del 29/11/2017.
Le pazienti con carcinoma duttale in situ (DCIS) e recettori estrogenici negativi, dopo chirurgia conservativa e radioterapia devono essere monitorate tramite un follow-up clinico-strumentale.


1.1.2.2. Inibitori dell’aromatasi (AI)
Una serie di studi ha valutato l’impiego di inibitori dell’aromatasi (AI) rispetto al tamoxifene o al placebo nel trattamento adiuvante del DCIS, tuttavia numerose limitazioni riguardo alla durata del follow-up, l’efficacia del trattamento ed il mancato impatto della terapia medica sulla sopravvivenza globale e cancro-specifica non consentono di raccomandare il trattamento con inibitori dell’aromatasi (AI) in tale contesto. 
Un recente studio ha valutato il rapporto costo/efficacia dei trattamenti adiuvanti per il DCIS. Basandosi su un modello di Markov creato su 6 strategie di trattamento (osservazione, tamoxifene, inibitori dell’aromatasi (AI), radioterapia o la combinazione di radioterapia con tamoxifene o AI), l’analisi suggerisce che la radioterapia da sola è costo/efficace per le pazienti con DCIS a medio rischio, e l’osservazione lo è per le pazienti con DCIS a basso rischio. Le strategie che includono tamoxifene o AI non sono ritenute costo/efficaci in quanto il peggioramento della qualità della vita supera il modesto beneficio in riduzione del rischio ipsilaterale.


1.2. MALATTIA DI PAGET (MP)
Nel passato, la mastectomia è stata il trattamento standard in considerazione di malattia multifocale o multicentrica o di malignità occulta. Uno studio su 2631 donne con malattia di Paget (MP) estratte dal database SEER dal 2000 al 2011 ha evidenziato che: una malattia isolata del capezzolo si verifica nel 7% dei casi; una malattia con DCIS associato nel 36% dei casi; una malattia con associata componente infiltrante nel 57% dei casi; la conservazione mammaria è stata effettuata nel 21%, con lieve trend in aumento negli anni per le lesioni centrali e isolate. 
Pertanto, un’attenta valutazione radiologica è essenziale, con una RM per valutare foci occulti di malattia intraduttale o invasiva. 
Sebbene studi iniziali con focus sul trattamento conservativo da solo siano stati associati ad un’alta incidenza di recidiva locale, un’equivalente sopravvivenza e sopravvivenza libera da malattia è stata documentata in molti studi retrospettivi che hanno comparato la mastectomia e la quadrantectomia con radioterapia adiuvante. Il trattamento consiste, pertanto, nella quadrantectomia centrale, con tecniche di ricostruzione oncoplastica per ottenere un risultato estetico superiore, seguita da radioterapia (RT) o dalla mastectomia, con valutazione del linfonodo sentinella se clinicamente negativo. 
La decisione si basa sull’estensione di malattia in base ai rilievi clinico-radiologici pre-operatori, sulla conformazione mammaria e sul desiderio della paziente, oltre che sull’esame istologico definitivo per conferma di una resezione con margini negativi.

1.3. CARCINOMA DUTTALE IN SITU CON MICROINVASIONE (T1mi)
Il carcinoma microinvasivo (pT1mi) rappresenta circa l’1% di tutti i cancri della mammella, ed è definito da AJCC e UICC in presenza di una componente infiltrante di dimensioni pari o inferiori a 1 mm. L’evidenza disponibile suggerisce che uno o più foci di carcinoma microinvasivo si verificano in circa il 10% dei casi di DCIS. Il carcinoma microinvasivo spesso si associa al DCIS, rilevando piccoli foci di cellule tumorali che, superata la membrana basale, infiltrano lo stroma. Inoltre, il carcinoma microinvasivo si associa spesso a focolai di DCIS ad alto grado e in circa il 49% dei casi presenta una iper espressione di HER2, ma questo non è stato associato ad un aumento delle recidive. La prognosi è usualmente molto buona, con una sopravvivenza a 5 anni del 97-100%.

1.3.1. TRATTAMENTO
In considerazione della bassa incidenza (circa l’1% di tutti i carcinomi della mammella) e della bassa numerosità riportata nelle varie casistiche, vi sono poche evidenze a guidare il management di questa malattia.
1.3.1.1. Chirurgia
A livello mammario il trattamento chirurgico del carcinoma microinvasivo è uguale a quello del carcinoma duttale in situ, precedentemente trattato, compresa la valutazione dei margini.
A livello dei linfonodi ascellari l’incidenza di metastasi linfonodali in presenza di carcinoma microinvasivo varia dallo 0 al 20% nelle varie casistiche, ma nella maggior parte degli studi è inferiore al 7% e si associa quasi esclusivamente a micrometastasi in assenza di malattia linfonodale multipla. La ricerca del linfonodo sentinella in presenza di carcinoma mammario microinvasivo è raccomandabile e segue le medesime indicazioni chirurgiche ascellari della forma infiltrante.
1.3.1.2. Trattamento sistemico adiuvante
La prognosi delle pazienti affette da carcinoma microinvasivo è buona, a prescindere dallo stato linfonodale, e una recente esperienza italiana su 257 pazienti ha rilevato una sopravvivenza del 95% ad un follow-up mediano di 11 anni. Non ci sono dati riguardo all’impiego di trattamenti sistemici adiuvanti in presenza di carcinoma microinvasivo. 
Può essere preso in considerazione un trattamento endocrino in caso di positività dei recettori ormonali. In tutti gli altri casi, in assenza di coinvolgimento dei linfonodi ascellari, non si ritiene indicato alcun trattamento adiuvante.
1.3.1.3. Radioterapia
Le indicazioni al trattamento radiante del carcinoma microinvasivo (T1mic) dopo chirurgia conservativa non differiscono da quelle del carcinoma invasivo e del DCIS ed è sempre necessaria la RT somministrata secondo modalità convenzionale o mediante ipofrazionamento. Non vi è, invece, indicazione alla RT complementare dopo intervento chirurgico demolitivo. I dati della letteratura sono limitati e non esiste alcuno studio prospettico randomizzato che confronti la chirurgia conservativa seguita da RT con la mastectomia.


1.4. NEOPLASIA LOBULARE IN SITU-CARCINOMA LOBULARE IN SITU
La neoplasia lobulare in situ è un fattore di rischio e un precursore non obbligato per lo sviluppo di un cancro della mammella. Il rischio relativo è circa 9-10 volte quella della popolazione generale.
Nell’ultima edizione del WHO 2019, il termine “neoplasia lobulare” (LN) si riferisce all’intero spettro delle lesioni epiteliali atipiche originate dall’unità lobulare del dotto terminale e caratterizzate da una proliferazione monomorfa di cellule non coese. 
L’iperplasia lobulare atipica (ILA) si distingue dal carcinoma lobulare in situ (LCIS) sulla base della percentuale di acini espansi (inferiore al 50%) da parte delle cellule con le caratteristiche suddette. Il rischio assoluto di cancro al seno associato a iperplasia lobulare atipica (ILA) è stimato intorno all’1% all’anno ed è sostanzialmente costante nel tempo (incidenza cumulativa pari al 30% a 25 anni).
La neoplasia lobulare (LN) è stata riclassificata (WHO 2019) in tre forme: classica, florida e pleomorfa. Queste ultime due forme sono associate a un’elevata prevalenza (fino all’87%) di carcinoma invasivo associato, per la maggioranza (84-100%) carcinoma lobulare invasivo.
La LN non è più stadiata come pTis secondo la versione AJCC 8a in quanto viene considerata un marcatore di rischio più che un precursore di neoplasia infiltrante. La breast cancer specific survival (BCSS) a 10 e 20 anni per le donne con LN in situ è del 98,9% e 96,3%.

1.4.1. Trattamento
Una recente analisi del National Cancer Database su 30105 pazienti trattate dal 2004 al 2013 ha evidenziato come solo il 5% delle donne con diagnosi su core biopsy di LN non effettui una qualche forma di intervento chirurgico, mentre la mastectomia unilaterale o bilaterale, sebbene rappresenti un trattamento inappropriato, è ancora impiegata in circa il 9% dei casi negli USA. La letteratura scientifica degli ultimi anni suggerisce che la percentuale di upgrade a carcinoma invasivo o DCIS dopo una diagnosi iniziale di LN su core biopsy è piuttosto contenuta (circa 8%). 
Anche i dati di un Registro prospettico multi-istituzionale (TBCRC 020) negli USA indicano che l’upgrade è minimo e suggeriscono che l’escissione chirurgica di routine non è indicata per pazienti con LN “pura” e risultati radiologici concordanti, in linea con la Consensus guideline dell’American Society of Breast Surgeons.
In caso di presenza di LN ai margini di un’escissione chirurgica per carcinoma o per altro motivo, non vi è evidenza che una ri-escissione sia necessaria in quanto non è associata ad un aumento delle recidive locali dopo chirurgia conservativa. Successivamente alla diagnosi di LN, le opzioni possibili sono: 
Sorveglianza: la diagnosi di LN, anche multifocale, non richiede di norma una chirurgia profilattica mono o bilaterale (tranne che in particolari condizioni di alto rischio o su richiesta motivata come precedentemente discusso), ma è necessario che la donna riceva un counseling per una strategia preventiva globale in considerazione dell’aumentato rischio di sviluppare una neoplasia maligna. Può essere utile l’impiego della RM mammaria nelle pazienti giovani o con parenchima mammario denso o con storia familiare significativa per carcinoma mammario.
Chemioprevenzione: i dati della più recente revisione sistematica, che ha valutato i risultati provenienti da 8 studi randomizzati di fase III (n=54651) su tamoxifene, raloxifene ed inibitori dell’aromatasi (anastrozolo ed exemestane) verso placebo e da un trial di confronto tra tamoxifene e raloxifene (n=19747), suggeriscono l’efficacia della chemioprevenzione in donne a diversi livelli di rischio. In particolare, sia i modulatori selettivi del recettore degli estrogeni (SERMs) sia gli inibitori dell’aromatasi erano associati con un minor rischio di neoplasia mammaria di tipo invasivo dopo 3-5 anni di assunzione rispetto al placebo, con tamoxifene caratterizzato da maggiore effetto rispetto a raloxifene nell’ambito del confronto diretto. La riduzione del rischio era significativa per tumori a recettori ormonali positivi ma non a recettori ormonali negativi. 
In una metanalisi relativa al solo utilizzo dei SERMs (tamoxifene, raloxifene, arzoxifene e lasofoxifene) si è evidenziato un aumento significativo degli eventi tromboembolici accanto ad una riduzione significativa del 34% nell’incidenza di fratture. 
L’uso degli inibitori dell’aromatasi in chemioprevenzione si è dimostrato efficace in due trial di fase III placebo controllati, con vantaggio confermato anche nelle donne con pregressa diagnosi di DCIS controlaterale trattate con mastectomia. Nel complesso non sono emerse differenze significative in eventi avversi severi, in particolare non si è osservato un aumento significativo di fratture, nonostante sia stato evidenziato un trend (non significativo) al maggior rischio di tromboembolia polmonare, attacco ischemico transitorio (TIA) ed infarto, oltre ad eccesso di sintomi quali vampate di calore, dolori articolari e muscolo-tendinei, diarrea. L’incidenza di osteoporosi non è stata valutata sistematicamente, e la valutazione del rapporto costo/beneficio appare difficile. 
Recentemente è stato pubblicato uno studio su 500 donne affette da iperplasia atipica, carcinoma lobulare o duttale in situ, trattate con tamoxifene 5 mg/die verso placebo per 3 anni, che ha dimostrato un effetto significativo in termini di prevenzione del carcinoma mammario (number-needed-to-treat=22 in 5 anni), soprattutto in donne in post-menopausa e con bassi livelli di estradiolo.
Sulla base di tali studi il National Institute for Health and Care Excellence (NICE) ha pubblicato nel giugno 2013 ed aggiornato nel novembre 2019 le proprie linee guida (https://www.nice.org.uk/guidance/cg164) indicando che il trattamento preventivo con tamoxifene in pre-menopausa e con anastrozolo in post-menopausa, tranne che in presenza di severa osteoporosi, dovrebbe essere offerto a donne con elevato rischio (incluse donne con mutazione BRCA1/2, TP53 e le condizioni rare che comportano un aumento del rischio di carcinoma mammario) definito come un rischio di ammalare di tumore della mammella superiore al 30% nell’arco della vita (considerata fino a 85 anni) oppure superiore all’8% a 10 anni nella decade 40-50 anni e con rischio moderatamente elevato (tra 17% e 30% nell’arco della vita) secondo il modello di Tyrer Cuzick.
In post-menopausa, in alternativa all’anastrozolo, può essere considerato l’utilizzo di tamoxifene per 5 anni in donne che non abbiano anamnesi personale e che non siano a rischio di eventi tromboembolici o di carcinoma endometriale o di raloxifene in donne non isterectomizzate che non desiderino assumere tamoxifene. 
Nelle donne a rischio in età pre-menopausale andrebbe proposto solo il tamoxifene a 20 mg/die per 5 anni a partire dai 35 anni dopo aver completato il proprio desiderio di gravidanza.
Recenti scoperte hanno mostrato che l’inattivazione di RANK nell’epitelio mammario di topi BRCA1-mutati ritardava l’insorgenza e la progressione neoplastica ponendo le basi per studi di chemioprevenzione con denosumab in questa popolazione. Lo studio randomizzato BRCA-P, che utilizza un dosaggio di 120 mg di denosumab semestrale verso placebo in donne sane BRCA1-mutate, è attualmente in corso allo scopo di verificare la riduzione dell’incidenza di tumori mammari ed ovarici.
Nel resto dell’Europa, ad eccezione del Regno Unito, l’uso dei SERMs in chemioprevenzione è tuttora off-label.
In Italia, con la determina del 29/11/2017, AIFA ha inserito il tamoxifene nell’elenco dei medicinali erogabili a totale carico del Servizio Sanitario Nazionale istituito ai sensi della legge 23 dicembre 1996, numero 648, per il trattamento preventivo del carcinoma mammario in donne ad alto rischio (donne con rischio di sviluppare un tumore della mammella nei futuri 5 anni pari o superiore all’1,66% secondo il modello di Gail o con un rischio superiore all’8% a 10 anni nella decade 40-50 o superiore al 30% lifetime secondo il modello Tyrer-Cuzick. Inoltre, con la medesima determina del 29/11/2017 AIFA ha inserito raloxifene nell’elenco dei medicinali erogabili a totale carico del Servizio Sanitario Nazionale per il trattamento preventivo del carcinoma mammario in donne in post-menopausa ad alto rischio (rischio di sviluppare un carcinoma mammario nei futuri 5 anni superiore all’1,66% secondo il modello di Gail o con un rischio superiore all’8% a 10 anni nella decade 40-50 o superiore al 30% lifetime secondo Tyrer-Cuzick).
Ad oggi l’indicazione all’uso degli inibitori dell’aromatasi per la chemioprevenzione del cancro della mammella non è registrata in alcun Paese ed il loro utilizzo è quindi off-label.

1.4.2. Variante pleomorfa di neoplasia lobulare in situ 
Nell’ambito della LN è stata identificata una variante istologica infrequente (circa il 7% dei casi), denominata LN pleomorfo (PLCIS), con comportamento biologico più aggressivo, caratterizzata dal frequente riscontro di necrosi centrale, calcificazioni e overespressione di HER2. Rispetto al classico carcinoma lobulare in situ (LCIS), la variante pleomorfa sembrerebbe avere una potenzialità di evoluzione verso il carcinoma infiltrante simile a quella del DCIS. 
Sebbene la letteratura sia limitata e manchino dati di follow-up a lungo termine, è stato suggerito da alcuni autori di trattare il PLCIS alla stessa stregua del DCIS di alto grado informando la paziente delle opzioni terapeutiche e delle limitate esperienze al riguardo. La diagnosi di PLCIS alla core-biopsy necessita di norma di un’escissione chirurgica della lesione index, poiché in circa il 20-36% dei casi l’istologia definitiva consente un upgrade diagnostico ad un cancro invasivo. L’obiettivo chirurgico è quindi quello dell’escissione completa con margini negativi, come per il DCIS, ma la RT non è in questi casi impiegata.




2.TRATTAMENTO DEL CARCINOMA INFILTRANTE OPERABILE
I casi trattati nei Centri di Senologia devono avere percorsi pre-operatori condivisi e ben organizzati (PDTA), e la discussione multidisciplinare verbalizzata di ogni caso in trattamento rappresenta oggi un elemento imprescindibile. 
La chirurgia dovrebbe essere intrapresa entro 30-40 giorni dalla microbiopsia effettuata presso il Centro o dalla presa in carico. L’impatto del ritardo terapeutico sulla prognosi dopo diagnosi di carcinoma invasivo ha ricevuto in letteratura molta attenzione negli ultimi anni, e una review sistematica e metanalisi sulla mortalità associata ha evidenziato un aumentato rischio per ogni mese di ritardo nell’ordine di un fattore 1,08.

2.1. TRATTAMENTI LOCOREGIONALI
2.1.1. CHIRURGIA MAMMARIA
La chirurgia dei tumori della mammella dovrebbe essere effettuata in Centri di Senologia multidisciplinari, accreditati dai sistemi sanitari regionali o certificati, di alto volume (>150 casi), perché questo è associato ad un aumento delle terapie conservative, a una diminuzione delle ri-escissioni, dei trattamenti inappropriati, delle riammissioni in ospedale e del ritardo dell’inizio delle terapie adiuvanti, e ad un aumento della sopravvivenza. 
Sebbene il tipo di intervento a livello mammario (chirurgia radicale vs conservativa) dipenda da vari fattori (localizzazione e rapporto tumore/dimensioni della mammella, caratteristiche mammografiche, preferenza della paziente e presenza o meno di controindicazioni alla radioterapia), nelle pazienti con carcinoma invasivo stadio I-II (e in casi selezionati più avanzati) la chirurgia conservativa associata alla radioterapia della mammella (whole breast irradiation) rappresenta il trattamento di prima scelta. La mastectomia trova applicazione quando l’approccio conservativo non è indicato o non è tecnicamente possibile, ovvero in caso di desiderio della paziente dopo approfondita discussione.
Studi randomizzati hanno infatti dimostrato che nel carcinoma mammario operabile non è evidente un vantaggio in sopravvivenza globale con mastectomia rispetto alla chirurgia conservativa associata alla radioterapia della mammella anche ad un follow-up relativamente lungo. Studi osservazionali più recenti hanno evidenziato un aumento della sopravvivenza e della breast cancer-specific survival a 5-10 anni con il trattamento conservativo e la radioterapia per donne con tumori allo stadio I-III, incluse pazienti in stadio più avanzato rispetto agli stadi precoci e in caso di biologia triplo negativa.
Nella pratica clinica comune le tradizionali controindicazioni “generali” all’approccio conservativo includono: impossibilità di accedere ad un centro di radioterapia per problemi logistici; condizioni fisiche generali o psichiche della paziente compromesse; presenza di microcalcificazioni diffuse, sospette o maligne; controindicazioni alla radioterapia.


MARGINI DI RESEZIONE E CONTROLLO LOCALE
Quesito: Nelle pazienti con carcinoma invasivo della mammella trattato con chirurgia conservativa più radioterapia, il margine di resezione “no ink on tumor” è raccomandabile rispetto a margini di resezione più ampi per ottimizzare il controllo locale?
Una metanalisi di 33 studi su 28.126 pazienti con carcinoma invasivo della mammella sottoposte a chirurgia conservativa seguita da radioterapia ha evidenziato che: la recidiva locale è associata allo stato dei margini (OR 2,44 positivi vs negativi); la distanza dei margini non è associata a una riduzione delle recidive locali (p=0,9).
Successivamente, una Consensus Conference congiunta tra Society of Surgical Oncology e American Society for Radiation Oncology ha concluso che una politica di “no ink on tumor” come standard di adeguatezza è associata ad una bassa incidenza di recidive ipsilaterali, ha la potenzialità di diminuire l’incidenza di ri-escissioni, può contribuire a migliorare l’outcome estetico e diminuire i costi sanitari.
Limiti: Nella valutazione degli studi inclusi non sono state riscontrate limitazioni in termini di rischio di bias, imprecisione, inconsistenza, diretta applicabilità dei risultati (indirectness) e publication bias.
Bilancio beneficio/danno: In conclusione, margini di resezione con “no ink on tumor” NON sono associati a tassi di recidiva mammaria ipsilaterale significativamente superiori rispetto a margini di resezione più ampi; viceversa, margini di resezione più ampi, rispetto a margini di resezione “no ink on tumor”, aumentano il rischio di discomfort per la paziente, complicazioni chirurgiche, compromissione dell’outcome estetico e aumento complessivo dei costi sanitari.
Raccomandazione clinica: Nelle pazienti con carcinoma invasivo della mammella trattate con chirurgia conservativa e successiva radioterapia, un margine di resezione con “no ink on tumor”, rispetto a margini di resezione più ampi, dovrebbe essere preso in considerazione come prima opzione, perché garantisce un buon controllo locale, diminuisce l’incidenza di ri-escissioni e contribuisce a migliorare l’outcome estetico. (Qualità globale delle prove: alta; forza della raccomandazione: forte a favore).


2.1.1.1. Chirurgia mammaria in donne giovani (< 40 anni)
Generalmente, l’approccio chirurgico in pazienti giovani non varia da quello suggerito per pazienti con età >40 anni. In caso di tumori triplo negativi o di neoplasia insorta prima dei 36 anni, vi è indicazione ad offrire il test genetico per la ricerca delle varianti patogenetiche dei geni BRCA1/2. 

2.1.1.2. Ri-escissione chirurgica per margini positivi
Benché la ri-escissione per margine positivo sia raccomandata, i risultati istologici del secondo intervento resettivo non rilevano malattia addizionale nel 30-70% dei casi. 
Tumori T2, positività linfonodale, istologia lobulare, multifocalità, alto grado, positività HER2, focalità ed estensione del margine positivo, rappresentano fattori identificati per una selezione delle pazienti da sottoporre ad una ri-escissione (vs RT), in caso di margini positivi o focalmente positivi. 
Per una valutazione di molti di questi fattori, la presentazione al patologo del pezzo operatorio con corretto orientamento (con punti di sutura) e inchiostramento dei margini risulta essenziale.


2.1.1.3. Chirurgia mammaria per tumori multifocali o multicentrici
La Consensus Conference di St. Gallen ha suggerito che la presenza di multicentricità non rappresenta in assoluto una controindicazione alla chirurgia conservativa, nel caso in cui la resezione sia completa con margini negativi, sulla scorta dell’evidenza disponibile che suggerisce che in pazienti con carcinoma mammario multiplo (multifocale o multicentrico) la mastectomia non si associa a tassi più favorevoli di recidiva locoregionale e tasso soddisfacente di margini di escissione negativi in un singolo intervento.


2.1.1.4. Chirurgia oncoplastica
La chirurgia oncoplastica può garantire, anche in caso di resezioni più estese, un buon risultato estetico. È inoltre associata ad una significativa diminuzione del tasso di margini positivi di escissione, e ad una diminuzione delle ri-escissioni, senza un impatto negativo sull’incidenza di recidive locoregionali e sulle complicanze chirurgiche. La chirurgia oncoplastica è oncologicamente sicura anche per tumori di dimensioni superiori a 2 cm, se la consultazione pre-operatoria permette di valutare la sua applicabilità, e per tumori multicentrici e multifocali sincroni.


2.1.1.5. Chirurgia mammaria dopo terapia sistemica neoadiuvante
I principi che guidano il trattamento chirurgico dopo terapia sistemica neoadiuvante (NAT) sono i seguenti:
VALUTAZIONE PRE-NAT E IN CORSO DI NAT:
Nessun caso di chemioterapia primaria dovrebbe essere intrapreso senza una formale discussione e approvazione all’interno del Meeting multidisciplinare di un Centro di Senologia.
Una valutazione multidisciplinare deve essere effettuata durante la terapia in più occasioni per la valutazione clinica della risposta.
In caso di neoplasia potenzialmente trattabile con la chirurgia conservativa dopo terapia sistemica neoadiuvante, è indispensabile il posizionamento di una clip in corrispondenza della lesione per marcare il letto tumorale in caso di risposta completa.
TASSI DI CONVERSIONE A CHIRURGIA CONSERVATIVA:
I tassi di conversione a chirurgia conservativa sono molto variabili tra studio e studio, con dati recenti che suggeriscono tassi di conversione del 50% in pazienti con carcinoma mammario triplo negativo.
PRINCIPI DI TRATTAMENTO CHIRURGICO:
Sebbene una metanalisi di 10 studi randomizzati abbia riportato un aumento dell’incidenza di recidive locali dopo terapia conservativa in questo setting, il rischio appare confinato per le donne in trial in cui la chirurgia è stata omessa.
Non è necessario asportare tutta la pregressa area tumorale in caso di risposta parziale o completa.
In caso di risposta patologica parziale è necessario specificare, da parte del patologo, la valutazione del grado di risposta (Residual Cancer Burden).
La resezione completa dell’area delle microcalcificazioni associate alla neoplasia rimane la pratica standard, e la mancanza di enhancement alla RM post-terapia sistemica neoadiuvante non è predittiva dell’assenza di neoplasia.
Un margine >2 mm non migliora il controllo locale e supporta l’estensione del “no ink on tumor” come linea guida in questo setting.
L’incidenza di complicanze chirurgiche appare equivalente tra trattamento chirurgico d’emblée e trattamento chirurgico dopo terapia sistemica neoadiuvante.
TRATTAMENTO RT:
Il trattamento radiante post-NAT dovrebbe tenere in considerazione la risposta ottenuta e la situazione clinica pre-trattamento.


2.1.1.6. Mastectomie conservative
La mastectomia “skin sparing” (SSM) o la mastectomia “nipple sparing” (NSM) sono considerate appropriate quando la ricostruzione immediata è presa in considerazione e presenta evidenti vantaggi estetici e psicologici, a fronte di tassi di recidive locali comparabili a quelli rilevabili dopo approccio tradizionale, dato confermato anche nei casi di malattia localmente avanzata o dopo terapia sistemica neoadiuvante.


2.1.1.7. Ricostruzione immediata dopo mastectomia
La ricostruzione mammaria immediata dopo mastectomia è quasi sempre indicata, in quanto migliora la qualità della vita delle donne, non è associata a un aumento di recidive locoregionali, non interferisce con la diagnosi eventuale di queste ultime. È inserita tra gli indicatori EUSOMA di qualità per un Centro di Senologia, con un “minimo standard” del 40%.
L’accesso ad una consulenza pre-operatoria con l’équipe responsabile della ricostruzione plastica dovrebbe essere garantito per consentire alla paziente di anticipare gli esiti della ricostruzione e di determinare se la stessa è appropriata per le sue esigenze, anche in relazione ai possibili rischi e ai benefici. 
Nel caso di impianti protesici, la ricostruzione può essere effettuata in due tempi (espansore-protesi), ovvero in un tempo solo (direct-to-implant, DTI), quest’ultima caratterizzata da risultati comparabili ma tuttavia correlata ad aumentato rischio di complicanze necrotiche del flap cutaneo. Negli ultimi anni si è delineato un interesse crescente per il posizionamento sottocutaneo, pre-pettorale della protesi.
RICOSTRUZIONE IMMEDIATA IN CASO DI MASTECTOMIA DOPO TERAPIA NEOADIUVANTE.
È stata recentemente studiata con una review sistematica e metanalisi, e sebbene non sia stato riportato un aumento delle complicanze, o specificatamente di quelle relative alla ferita chirurgica, si è registrato un aumento della perdita dell’impianto protesico.
RICOSTRUZIONE MAMMARIA NEL SETTING DELLA RADIOTERAPIA POST-MASTECTOMIA.
L’eventuale necessità di effettuare una radioterapia su parete toracica dopo mastectomia (PMRT) non preclude la possibilità di una ricostruzione mammaria immediata, sia con espansore sia con protesi, benché associata a tassi maggiori di contrattura capsulare, insuccesso della ricostruzione, chirurgia di revisione e, in generale, outcome estetico inferiore. Sono stati inoltre riportati tassi maggiori di insuccesso ricostruttivo in caso di PMRT eseguita sull’espansore rispetto a quando eseguita sulla protesi.


2.1.2. SPECIAL TOPICS
2.1.2.1. Localizzazione delle lesioni non palpabili
L’incidenza delle lesioni non palpabili sta aumentando progressivamente, anche grazie ai programmi di screening. Per questi tumori, un’efficace localizzazione è importante per garantire la resezione totale della lesione minimizzando nel contempo l’asportazione di un’eccessiva quantità di tessuto mammario normale e permettendo eventuali accessi chirurgici compatibili con un ottimale risultato estetico. La localizzazione con filo guida rappresenta la procedura più frequentemente utilizzata, tuttavia questa è gravata da alcune limitazioni: dislocazione o rottura del filo guida, discomfort della paziente che deve effettuare un’altra procedura pre-operatoriamente con un aumento delle difficoltà logistiche; radioguided occult lesion localization (ROLL) e seed radioattivo sono risultate essere ugualmente efficaci in termini di localizzazione ed asportazione della neoplasia, con un possibile effetto positivo in termini di riduzione del tasso di positività dei margini e di ri-escissioni; per procedure innovative di localizzazione, tra cui le clip magnetiche o i tags a radiofrequenza, l’evidenza disponibile suggerisce risultati promettenti associati alle tecnologie di localizzazione senza filo non radioattive in termini di fattibilità, efficacia ed efficienza.

2.1.2.2. Carcinoma occulto (CO) – CUP syndrome
L’incidenza di CUP syndrome della mammella è progressivamente diminuita, in relazione al miglioramento delle indagini diagnostiche e all’uso diffuso della RM, ed è oggi rara, con un’incidenza che va dallo 0,2 allo 0,8% di tutte le pazienti affette da carcinoma mammario. Le norme per una buona pratica clinica nella gestione del carcinoma occulto sono le seguenti: 
donne con riscontro di metastasi linfonodali ascellari consistenti con una primitività mammaria devono ricevere un approfondimento radiologico con una RM con mdc;
il trattamento di tale patologia è ancora controverso: l’opzione terapeutica rappresentata dall’intervento chirurgico di dissezione ascellare seguita da irradiazione della mammella in toto (l’irradiazione linfonodale delle stazioni linfonodali segue l’indicazione riconosciuta per tumore invasivo non occulto) rappresenta una opzione percorribile in quanto associata ad una comparabile sopravvivenza rispetto alla mastectomia con svuotamento ascellare, e a una bassa incidenza di recidive locali;
recenti studi retrospettivi mostrano che le pazienti sottoposte a mastectomia o a trattamento conservativo seguito da radioterapia hanno risultati simili;
dosi più elevate di radioterapia non hanno dimostrato un controllo locale migliore, con significativo aumento della tossicità.
Una recente metanalisi del 2016 e una review di 1231 pazienti del NCDB del 2017 non hanno riscontrato differenze in termini di sopravvivenza tra le pazienti per le quali è stata eseguita una mastectomia con dissezione ascellare e quelle sottoposte a sola dissezione ascellare e radioterapia.

2.1.2.3. Carcinoma lobulare infiltrante (CLI)
Il carcinoma lobulare infiltrante (CLI) pone ancora difficoltà diagnostiche e terapeutiche. Per tale motivo, la RM è stata da tempo proposta, con una prospettiva di identificazione di foci di malattia addizionali multifocali/multicentrici o controlaterali in circa il 20-30% dei casi. Tuttavia, questo aumento di sensibilità si associa a una ridotta specificità, con una stima in eccesso del T e un certo numero di biopsie addizionali inutili, per cui una valutazione multidisciplinare gioca un ruolo essenziale in questo campo.
Sebbene storicamente il CLI sia stato associato a un maggior rischio di cancro controlaterale alla presentazione (6%), report recenti indicano che il rischio di sviluppare un tumore controlaterale metacrono è basso, circa 0,3% per anno, e di questi circa i due terzi appaiono essere di istologia duttale/NST piuttosto che lobulare. La comparsa di un carcinoma controlaterale in questo setting non ha un impatto sulla sopravvivenza. 
L’incidenza della recidiva locale con intervento conservativo con margini negativi non è aumentata in caso di CLI, ed in serie moderne si aggira intorno allo 0,5% per anno. 
Due studi importanti, uno su 17.481 donne estratte dal Swedish Regional Cancer Registry ed uno su 318.406 pazienti del SEER (propensity score-matched), non hanno identificato, con un follow-up a 10-20 anni, differenze di sopravvivenza tra tumori ad istologia lobulare vs duttale. Sulla base di questi dati, la diagnosi di CLI non necessita generalmente di un approccio chirurgico più aggressivo, e una mastectomia controlaterale profilattica non è giustificata sulla base della diagnosi dell’istotipo soltanto.
Quesito: dovrebbe un trattamento chirurgico conservativo (+ RT) versus mastectomia essere utilizzato in pazienti con carcinoma lobulare infiltrante unicentrico ad una comprensiva valutazione clinico-radiologica?
Bilancio beneficio/danno: Il panel ha giudicato come critici i seguenti outcome di beneficio: tasso di insorgenza di metastasi a distanza; tasso di recidiva locale; event free survival (EFS). Nessuno degli studi inclusi riportava l’EFS. È stato osservato un impatto significativo del trattamento chirurgico conservativo + RT in termini di miglioramento dell’OS (OR 0,55; IC95% 0,32-0,98). La qualità delle evidenze a supporto dell’outcome OS era molto bassa poiché si tratta di studi osservazionali e per il basso numero di eventi. Alla luce di tale evidenza, il panel ha giudicato come MODERATA l’importanza degli effetti desiderabili prevedibili derivanti dal trattamento chirurgico conservativo + RT rispetto alla mastectomia. Il panel ha identificato i seguenti outcome di danno: tasso di insorgenza di metastasi a distanza (outcome critico); tasso di recidiva locale (outcome critico); additional surgery for positive margins (outcome critico); complicanze post-chirurgiche (outcome critico); tossicità cutanea da RT (outcome importante); effetti collaterali a lungo termine della RT (outcome critico). Nessuno degli studi inclusi riportava complicanze post-chirurgiche, tossicità cutanea da RT, effetti collaterali a lungo termine della RT. Il trattamento chirurgico conservativo + RT rispetto alla mastectomia è risultato essere associato a una riduzione non significativa del rischio di insorgenza di metastasi a distanza (OR 0,71; IC95% 0,39-1,28) e a un aumento non significativo del rischio di recidiva locale (OR 1,36; IC95% 0,70-2,67). Per quanto riguarda l’outcome “additional surgery for positive margins”, nello studio di Abel et al. nel gruppo dei pazienti trattati con BCT 17 (56,7%) avevano margini positivi dopo chirurgia e di questi 15 (88,2%) hanno subito un re-intervento; nel gruppo di pazienti trattati con mastectomia 20 hanno avuto margini positivi (13,3%). Nello studio di Sagara et al. su 384 pazienti trattati con chirurgia conservativa, 55 (14%) avevano margini positivi e di questi 46 sono stati sottoposti a nuova chirurgia. La certezza delle prove per tasso di insorgenza di metastasi a distanza, tasso di recidiva locale e additional surgery for positive margins era molto bassa poiché si tratta di studi osservazionali, per il basso numero di eventi e per eterogeneità tra gli studi. Alla luce di tale evidenza, il panel ha giudicato come LIMITATA l’importanza degli effetti prevedibili non desiderabili derivanti dal trattamento chirurgico conservativo + RT rispetto alla mastectomia. Il panel ha giudicato il bilancio beneficio/danno come probabilmente a favore dell’intervento.
Commenti: Si sottolinea che l’approccio multidisciplinare appare fondamentale per la pianificazione della valutazione clinico-radiologica, comprensiva di RM mammaria indipendentemente dall’età, la quale permette di identificare foci di malattia addizionali multifocali/multicentrici o controlaterali in circa il 20 30% dei casi. Pertanto, il ruolo della RM mammaria in questo contesto appare consolidato.
Raccomandazione clinica: Un trattamento chirurgico conservativo + RT vs mastectomia in pazienti con carcinoma lobulare infiltrante unicentrico può essere preso in considerazione come prima intenzione. (Qualità globale delle prove: molto bassa; forza della raccomandazione: condizionata a favore).
Un aumento dell’incidenza di metastasi linfonodali in caso di CLI è ben documentato. Inoltre, per la natura non coesiva delle cellule del CLI e la preservazione dell’architettura del linfonodo, vi è una spiccata tendenza ad una positività occulta alle indagini radiologiche pre-operatorie nel 24% dei casi. In caso di cN+, questo si traduce in una possibilità occulta di upstage a pN2-N3 del 38-45%.

2.1.3. CHIRURGIA ASCELLARE OMOLATERALE

2.1.3.1. Dissezione ascellare
La dissezione ascellare (con asportazione di almeno 10 linfonodi per la valutazione patologica accurata dell’ascella) è indicata: in presenza di linfonodi ascellari clinicamente patologici e confermati da studio cito-microistologico pre-operatorio; nel caso di mancato reperimento del linfonodo sentinella; nei tumori T4 e nel carcinoma infiammatorio.
In casi selezionati la dissezione ascellare può essere valutata in discussione multidisciplinare, per la presenza di un linfonodo sentinella positivo per macrometastasi all’esame istologico.

2.1.3.2. Biopsia del linfonodo sentinella
La biopsia del linfonodo sentinella (LS) rappresenta lo standard per la stadiazione del cavo ascellare per le pazienti con carcinoma mammario stadio clinico I-II e linfonodi clinicamente negativi o con linfonodi clinicamente sospetti ma con successivi agobiopsia o agoaspirato negativi in quanto comporta una forte riduzione della morbidità del trattamento in presenza di un’equivalenza dei dati di sopravvivenza rispetto alla dissezione. Ciò è stato confermato dai risultati di diversi studi randomizzati.
La biopsia del LS è comunemente applicata anche nelle seguenti situazioni cliniche: tumori multicentrici; pregressa chirurgia della mammella e dell’ascella; in caso di recidiva tumorale ipsilaterale: una metanalisi di 7 studi su 1053 pazienti ha evidenziato che il tasso di identificazione del LS è 60%, che un drenaggio linfatico aberrante è presente nel 25% dei casi e che l’incidenza di positività del LS in questi casi è del 10%. Questa metodica è un’opzione non solo in caso di pregressa chirurgia conservativa, ma anche in caso di mastectomia con un riscontro di positività nel 14% dei casi in uno studio dell’IEO recentemente pubblicato.
L’omissione della biopsia del LS viene oggi valutata caso per caso, in assenza di dati dimostranti un aumento della sopravvivenza con lo staging linfonodale, per pazienti con tumori particolarmente favorevoli biologicamente, ovvero per pazienti per le quali non è possibile eseguire la terapia adiuvante sistemica e/o radioterapica, pazienti con gravi comorbilità e nelle donne anziane. Al momento, tre trial in Europa e due in Asia sono stati disegnati per comparare la biopsia del LS all’osservazione in caso di tumori cT1 o cT2N0 (SOUND, INSEMA, BOOG 2013-08, SOAPET, NAUTILUS).

2.1.3.3. Metastasi nel linfonodo sentinella
Quesito: Nelle pazienti con carcinoma mammario invasivo cT1-2, cN0, con macrometastasi in 1-2 linfonodi sentinella, sottoposte a chirurgia conservativa, che ricevono radioterapia sulla mammella e terapia sistemica post-operatoria, l’omissione della dissezione ascellare deve essere presa in considerazione?
Lo studio ACOSOG Z0011 ha riportato su 856 pazienti con carcinoma mammario cT1-2, con 1 o 2 linfonodi sentinella positivi all’istologia. I dati, aggiornati ad un follow-up mediano di 9,5 anni, hanno confermato che non vi è alcuna differenza tra i due gruppi in termini di sopravvivenza, sopravvivenza libera da malattia, ovvero nell’incidenza di recidive locoregionali ascellare in questo setting. Si segnala la chiusura anticipata dello studio per difficoltà di reclutamento delle pazienti (40% rispetto al target) e che l’80% delle pazienti era a basso rischio (T1, ormonoresponsive). I dati relativi alla sopravvivenza sono sovrapponibili sia nel gruppo con recettori positivi che in quello con recettori negativi. Infine, molte donne erano in post-menopausa, le micrometastasi rappresentavano circa la metà dei casi, molte pazienti sono risultate prive di follow-up e sono risultati mancanti i dati relativi alla radioterapia effettuata. La necessità di conferme conclusive dello studio ACOSOG Z0011 è evidenziata dal fatto che attualmente 6 studi randomizzati sono stati attivati in Europa (POSNOC; UK - INSEMA; Germania e Austria - SERC; Francia - BOOG 2013-07; Olanda - SENOMAC; Svezia).
Recentemente, sono stati pubblicati i dati dello studio SINODAR ONE, trial multicentrico randomizzato di non-inferiorità, italiano, in cui sono state arruolate 889 donne con carcinoma mammario unilaterale T1/2 (qualsiasi chirurgia: quadrantectomia o mastectomia) con 1 o 2 linfonodi sentinella macrometastatici. Ad un follow-up mediano di 34 mesi l’incidenza di recidive a 5 anni è stata del 3,3% nel gruppo sperimentale (solo BLS) e del 6,9% in quello standard (BLS + DA), e una sola recidiva ascellare è stata registrata in ciascun braccio di trattamento. L’OS è stata del 98,9% e del 98,8% (p=0,9).
Una revisione sistematica con metanalisi di 6 studi retrospettivi e 1 trial randomizzato, su 8864 pazienti, non ha riscontrato ad un follow-up mediano di 40 mesi differenze statisticamente significative in termini di OS e DFS, mentre si è registrata una diminuzione significativa dell’incidenza di recidive e di linfedema nelle pazienti trattate soltanto con LS.
Limiti: Alto rischio di attrition e performance bias nello studio RCT. Inoltre, lo studio ACOSOG Z0011 è risultato essere sottodimensionato a causa di difficoltà di accrual e caratterizzato da una proporzione non trascurabile di dati mancanti relativi al follow-up e alla radioterapia effettuata; inoltre la maggior parte dei pazienti presentava positività del BLS in termini di localizzazione di micrometastasi; infine, la maggior parte delle pazienti si presentava in stato post-menopausale. Nello studio SINODAR-ONE il 75% delle pazienti era stato sottoposto a intervento conservativo, imponendo pertanto cautela nella generalizzazione dei risultati in pazienti sottoposte a mastectomia (circa il 25% della popolazione in studio). Negli studi osservazionali è stato identificato un rischio di bias moderato (valutato con ROBINS-I) per le dimensioni “deviation from intended intervention” e “selection bias o bias due to confounding”.
Bilancio beneficio/danno: Alla luce dei bias e delle limitazioni – precedentemente descritte – rilevati nell’ambito degli studi inclusi, dell’inclusione nei suddetti studi di popolazioni di pazienti non selezionate per stato recettoriale e della sottorappresentazione di pazienti con caratteristiche di alto rischio, nonché in considerazione del fatto che la conoscenza dell’estensione del coinvolgimento linfonodale potrebbe, in alcuni scenari clinici, condizionare le raccomandazioni terapeutiche nel setting adiuvante, il panel ha giudicato il bilancio beneficio/danno incerto a favore del braccio con sola SLNB, pur riconoscendo i potenziali vantaggi in termini di riduzione della morbidità.
Raccomandazione clinica: Nelle pazienti con carcinoma mammario invasivo cT1-2, cN0, con macrometastasi in 1-2 linfonodi sentinella, sottoposte a chirurgia conservativa, trattate con radioterapia sulla mammella e terapia sistemica, l’omissione della dissezione ascellare potrebbe essere presa in considerazione. (Qualità globale delle prove: moderata; forza della raccomandazione: condizionata a favore).

2.1.3.4. Micrometastasi nel linfonodo sentinella
Quesito: Nelle pazienti con carcinoma mammario invasivo cT1-2, cN0, con micrometastasi nel linfonodo sentinella, è indicato omettere la dissezione ascellare?
Due trial randomizzati e uno prospettico hanno esaminato questo quesito.
Lo studio prospettico multicentrico SENOMIC ha arruolato 566 pazienti con carcinoma mammario e micrometastasi del linfonodo sentinella (sottoposte a chirurgia conservativa o mastectomia) NON sottoposte a completamento con dissezione ascellare. L’analisi dell’endpoint primario EFS, ad un follow up mediano di 38 mesi, ha mostrato tassi di EFS a 3 anni del 96,2%. Stratificando le pazienti sulla base del tipo di intervento mammario, il tasso di EFS a 3 anni è risultato essere del 93,8% vs 97,8% per coloro che sono state sottoposte a mastectomia vs chirurgia conservativa, rispettivamente. È importante sottolineare come le caratteristiche clinico-patologiche delle pazienti sottoposte a mastectomia fossero più sfavorevoli. Il rischio di eventi è risultato maggiore nelle pazienti sottoposte a mastectomia senza successiva radioterapia rispetto alle pazienti sottoposte a chirurgia conservativa. 
Nel 2013 è stato pubblicato uno studio multicentrico di fase III di non-inferiorità (IBCSG 23-01) in cui 934 pazienti (erano previste oltre 1960 pazienti) con diagnosi di carcinoma mammario ≤cT2 e cN0 e con micrometastasi in 1 o più linfonodi sentinella sono state randomizzate a ricevere una dissezione ascellare verso nessuna dissezione ascellare. Recentemente questo trial è stato aggiornato con un follow-up di 10 anni e ha dimostrato un’equivalente sopravvivenza libera da malattia (76,8 vs 74,9% nel braccio di trattamento), un’incidenza di recidive ascellari praticamente sovrapponibile (1% vs 2%) ed una diminuzione (di 3 volte) di complicanze severe (linfedema e neuropatia motoria) nel gruppo con osservazione.
Un secondo trial randomizzato su 247 pazienti trattate in Spagna (AATRM 048) ha raggiunto risultati equivalenti ad un follow-up mediano di 5 anni.
Alla luce di questi dati, la dissezione ascellare non risulta indicata indipendentemente dal tipo di chirurgia mammaria in quanto l’osservazione è stata riportata non inferiore rispetto al trattamento, sia in termini di DFS che di recidive regionali, con potenziale riduzione della morbidità.
Limiti: Nella valutazione degli studi inclusi non sono state riscontrate limitazioni in termini di rischio di bias, imprecisione, inconsistenza, diretta applicabilità dei risultati (indirectness) e publication bias. Entrambi gli studi randomizzati, IBCSG 23-01 e AATRM 048, sono tuttavia risultati essere sottopotenziati per un tasso di arruolamente inferiore all’atteso.
Bilancio beneficio/danno: In caso di micrometastasi nel linfonodo sentinella, il bilancio beneficio/danno appare in favore della sola osservazione, in quanto essa è risultata essere non inferiore rispetto alla dissezione ascellare in termini di tassi di sopravvivenza libera da recidiva o di tassi di recidiva regionale, a fronte di una significativa riduzione di complicanze severe quali linfedema e neuropatia motoria.
Raccomandazione clinica: Nelle pazienti con carcinoma mammario invasivo cT1-2, cN0, con micrometastasi nel linfonodo sentinella, l’omissione della dissezione ascellare dovrebbe essere presa in considerazione indipendentemente dal tipo di chirurgia mammaria. (Qualità globale delle prove: moderata; forza della raccomandazione: forte a favore).

2.1.3.5. Chirurgia ascellare nelle pazienti con carcinoma mammario invasivo candidate a terapia sistemica neoadiuvante o che hanno già effettuato terapia sistemica neoadiuvante
PAZIENTI CON LINFONODI ASCELLARI CLINICAMENTE NEGATIVI (cN0) PRIMA DELLA TERAPIA SISTEMICA NEOADIUVANTE
In pazienti che devono effettuare terapia sistemica neoadiuvante, la biopsia del linfonodo sentinella viene effettuata dopo quest’ultima. In questo modo, la paziente risparmia potenzialmente una procedura chirurgica e ottimizza il timing per l’inizio delle terapie; la risposta alla terapia è più appropriatamente esaminata, soprattutto in caso di risposta patologica completa; circa il 20-40% delle pazienti con metastasi linfonodali può presentare una negativizzazione ascellare e risparmiare potenzialmente uno svuotamento ascellare.
Quesito: Nelle pazienti candidate a terapia sistemica neoadiuvante, con linfonodi ascellari cN0, è indicata la biopsia del linfonodo sentinella al termine della terapia sistemica neoadiuvante, come sola procedura per la stadiazione linfonodale?
Lo studio prospettico di coorte multicentrico GANEA II ha incluso 957 pazienti, di cui 419 pazienti cN0-pN0 trattate con solo SLN dopo NAC. Dopo un follow-up mediano di 36 mesi sono state riportate 1 recidiva ascellare, 3 recidive a distanza, 3 recidive locali (dopo sola biopsia del linfonodo sentinella sono nell’ordine dello 0,2%) e 3 nuovi eventi della mammella controlaterale. La sopravvivenza globale a 3 anni nel gruppo oggetto dello studio era 97%.
Un secondo studio riguarda una indagine monoistituzionale retrospettiva su 399 pazienti trattate tra il 2016 e il 2019, di cui 219 cN0 prima del trattamento neoadiuvante. Nel 68% delle pazienti, l’analisi del linfonodo sentinella è stata negativa (ypN0), il 14% ha evidenziato ITC o micrometastasi, e il 18% macrometastasi. Ad un follow-up mediano di 3 anni, 2 pazienti nel gruppo inizialmente cN0 con biopsia del linfonodo sentinella negativa hanno avuto una recidiva ascellare (1%).
Limiti: Si tratta di studi non comparativi.
Bilancio beneficio/danno: Considerati i limiti degli studi valutati e la qualità molto bassa dell’evidenza, in pazienti candidate a chemioterapia neoadiuvante con linfonodi ascellari clinicamente negativi il bilancio beneficio/danno appare incerto a favore della biopsia del linfonodo sentinella quale metodica di stadiazione linfonodale, in quanto fattibile e associata ad un elevato tasso di identificazione a fronte di una bassa incidenza di falsi negativi.
Raccomandazione clinica: In pazienti cN0, la biopsia del linfonodo sentinella come unica modalità di stadiazione linfonodale dopo terapia sistemica neoadiuvante dovrebbe essere presa in considerazione come prima opzione. (Qualità globale delle prove: molto bassa; forza della raccomandazione: forte a favore).
PAZIENTI CON LINFONODI ASCELLARI CLINICAMENTE POSITIVI (cN+) PRIMA DELLA TERAPIA SISTEMICA NEOADIUVANTE
Quesito: Nelle pazienti cN+ prima della terapia sistemica neoadiuvante, e con successiva negativizzazione clinico-radiologica post-terapia, è possibile omettere lo svuotamento ascellare se il linfonodo sentinella risulta negativo?
Montagna et al 2020: studio retrospettivo che ha incluso 630 pazienti con carcinoma mammario cT1-3 cN+ convertiti a cN0 dopo NAT, trattati con biopsia del linfonodo sentinella (SNB) con doppio tracciante. La pCR linfonodale è stata ottenuta nel 46% dei casi; la dissezione ascellare è stata evitata nel 41% dei casi.
Piltin et al 2020: studio retrospettivo che ha incluso 602 pazienti cN1-3 sottoposti a chirurgia ascellare dopo NAT, di cui 52,3% SNB. Dei 315 pazienti sottoposti a SNB, il 49,8% presentava negatività del/i linfonodo/i sentinella. Ad un follow-up di 34 mesi, 17 pazienti hanno sviluppato recidiva linfonodale: di questi solo 1 aveva ricevuto SNB (esito negativo). I tassi di sopravvivenza libera da recidiva regionale erano: 99,1% per i pazienti sottoposti a SNB e 96,4% per i pazienti sottoposti a dissezione ascellare.
Ribeiro-Fontana et al 2021: studio retrospettivo che ha incluso 688 pazienti con carcinoma mammario cT1-3 cN0-2 sottoposti a NAT e successiva SNB. Ad un follow-up di circa 9 anni, i tassi di recidiva ascellare erano 1,8% nei pazienti cN+ convertiti a cN0 dopo NAT e 1,5% in pazienti cN0 alla diagnosi.
Wong et al 2021: studio retrospettivo che ha incluso 244 pazienti con carcinoma mammario cT1-3 cN0-2 sottoposti a NAT e successiva SNB. Il 91,1% dei pazienti cN0 alla diagnosi e il 45,5% dei pazienti cN+ alla diagnosi e poi convertiti a cN0 erano ypN0 all’istologico della SNB. Dei 211 pazienti trattati con sola SNB, i tassi di recidiva locale e regionale a 5 anni erano: 5,7% e 1% per i pazienti cN0/ypN0, 4,1% e 0% per i pazienti cN1-2/ypN0.
Tee et al 2018: metanalisi di 13 studi (1921 pazienti con cN+ alla diagnosi e conversione a cN0 dopo NAT). L’identification rate era del 90%, il tasso di falsi negativi era del 14%. L’applicazione del doppio tracciante e l’asportazione di più linfonodi sentinella hanno determinato una riduzione del tasso di falsi negativi.
Cao et al 2021: metanalisi di 27 trial clinici (3578 pazienti). L’identification rate della SNB era del 91%, il tasso di falsi positivi era del 15%, il valore predittivo negativo era 82%, la specificità era del 97%, la sensibilità era dell’85%, l’accuratezza era dell’89%. L’applicazione del doppio tracciante e l’asportazione di più linfonodi sentinella hanno determinato una riduzione del tasso di falsi negativi.
Keelan et al 2023: metanalisi di 7 studi (915 pazienti con cN+ alla diagnosi, conversione a cN0 dopo NAT e SNB negativo dopo NAT). I tassi di DFS e OS a 5 anni erano dell’86% e 93,1%.
Limiti: Si tratta di studi prospettici non randomizzati. Sono state riscontrate limitazioni prevalentemente in termini di rischio di eterogeneità, publication bias e diretta applicabilità dei risultati.
Bilancio beneficio/danno: Il bilancio tra benefici e danni, anche per l’assenza di studi randomizzati e di dati relativi alla sopravvivenza, è incerto a favore dell’osservazione, in quanto quest’ultima si associa ad una potenziale riduzione della morbidità in presenza di un basso rischio di falsi negativi.
Raccomandazione clinica: In pazienti cN1 prima della terapia sistemica neoadiuvante, e con successiva negativizzazione clinico-radiologica post terapia, può essere presa in considerazione l’omissione dello svuotamento ascellare nel caso 1 o più linfonodi sentinella, eventualmente identificati con doppio tracciante e/o con clip, risultino negativi. (Qualità globale delle prove: molto bassa; forza della raccomandazione: condizionata a favore)
Nelle pazienti con positività del LS alla biopsia eseguita dopo terapia sistemica neoadiuvante, il trattamento tradizionalmente prevede lo svuotamento ascellare in virtù dell’elevata incidenza di ulteriore malattia linfonodale. Tuttavia, nell’ambito della Consensus Conference di St Gallen nel 2021 il 60% dei panelist era contrario allo svuotamento ascellare in caso di micrometastasi e l’89% in caso di ITC nel LS, tendenza similmente confermata nell’ambito della Consensus Conference di ANISC nel 2021, evidenziando come tale aspetto sia controverso. In questo contesto sono diversi gli studi clinici ongoing che stanno indagando diverse modalità di gestione del cavo ascellare dopo terapia sistemica neoadiuvante, i cui risultati sono attesi nei prossimi anni (NEONOD-2, AXSANA, ASICS, EUBREAST-01, ALLIANCE A11202).

2.1.4. RADIOTERAPIA
Il trattamento radiante sull’intero corpo mammario residuo da pratica clinica comune viene preso in considerazione nella maggior parte delle pazienti affette da carcinoma mammario invasivo sottoposte a chirurgia conservativa perché riduce il rischio di recidiva locale e di mortalità.
L’irradiazione parziale della mammella (PBI), una modalità di radioterapia limitata al solo letto tumorale e al tessuto mammario immediatamente limitrofo, viene considerata trattamento standard secondo i criteri di eligibilità proposti dalle raccomandazioni GEC-ESTRO ed ASTRO e dallo studio britannico IMPORT-LOW. L’irradiazione dei linfonodi regionali (III-IV livello ascellare) trova applicazione nelle pazienti con tumori pT3-T4 e per ogni stadio di T con 4 o più linfonodi ascellari positivi. L’applicazione, tuttavia, si sta estendendo anche alle pazienti con tumori pT1-2 con 1-3 linfonodi ascellari positivi, soprattutto in presenza di parametri biologici sfavorevoli (previa discussione del beneficio atteso a fronte del profilo di tossicità per ogni singolo caso). Dopo trattamento con terapia sistemica neoadiuvante, si prevede comunemente un’irradiazione estesa alle stazioni linfonodali (livello II non dissecato, III-IV livello ascellare ± catena mammaria interna) in caso di presentazione localmente avanzata o in presenza di linfonodi patologici dopo chemioterapia. Nelle pazienti con risposta linfonodale patologica completa il tasso di ricadute regionali sembra sufficientemente basso, per cui l’indicazione al trattamento radiante sulle stazioni linfonodali deve essere pesata in base ai fattori di rischio intrinseci della paziente e alla presentazione iniziale di malattia. L’irradiazione dei linfonodi mammari interni viene valutata ogni qual volta si ritenga opportuna l’irradiazione dei linfonodi locoregionali, ma non costituisce routine clinica. Le neoplasie localmente avanzate rappresentano un gruppo eterogeneo di tumori che comprende sia lo stadio T3-4, indipendentemente dai linfonodi, sia lo stadio N2-N3, indipendentemente dallo stadio di T, condizioni tutte ad alto rischio di ripresa di malattia. Pertanto, viene comunemente applicato il trattamento radiante, dopo mastectomia, sulla parete toracica e sulle stazioni linfonodali regionali (III-IV livello ascellare) perché impatta positivamente sul controllo locoregionale e a distanza, migliorando sia la sopravvivenza globale sia quella libera da malattia. Nella malattia T3N0, in presenza di fattori di rischio favorevoli, il trattamento potrebbe essere somministrato sulla sola parete toracica o non essere effettuato.

2.1.4.1. Radioterapia dopo chirurgia conservativa
Quesito: Nelle pazienti con carcinoma mammario invasivo sottoposte a chirurgia conservativa, è raccomandabile la radioterapia sulla mammella residua?
L’aggiornamento dei risultati della metanalisi basata su dati individuali di 10801 pazienti dell’Early Breast Cancer Trialists Collaborative Group (EBCTCG) ha evidenziato che, dopo chirurgia conservativa, la RT adiuvante erogata sulla ghiandola mammaria residua riduce il rischio di tutti gli eventi di recidiva a 10 anni dal 35% al 19,3%, con un rischio relativo di ricaduta ridotto di circa il 50% e una riduzione in termini assoluti pari al 15,7%. Inoltre, la RT è associata a una riduzione assoluta di mortalità cancro-specifica a 15 anni del 3,8% e di mortalità per tutte le cause del 3%. La RT evita, a 15 anni, una morte legata a carcinoma mammario ogni 4 recidive evitate a 10 anni. Il beneficio relativo della RT varia di poco tra i vari sottogruppi di rischio delle pazienti. Il beneficio assoluto, invece, dipende dalla categoria di rischio iniziale della paziente.
In caso di margini di resezione positivi è fortemente consigliato prendere in considerazione una nuova escissione chirurgica o la mastectomia, soprattutto quando l’interessamento del margine non è soltanto focale. Se non è possibile eseguire il re-intervento (comunque raccomandato), è pratica corrente la somministrazione di un supplemento di dose sul letto tumorale (15-20 Gy), pur in mancanza di studi che ne supportino la non-inferiorità nel confronto con la chirurgia. Una popolazione selezionata di pazienti definita a “basso rischio”, identificabile con età > 65-70 anni, con tumori di piccole dimensioni (pari o inferiori a 2 cm), di grado basso o intermedio (G1-G2), con positività per i recettori ormonali e negatività per HER2, con cavo ascellare negativo, sottoposta a chirurgia conservativa con margini negativi e sotto terapia ormonale, ha un basso rischio di recidiva locale, 7-8% a 10 anni. In questo gruppo di pazienti a basso rischio, l’eventuale omissione del trattamento radiante potrebbe non aver alcun impatto sulla sopravvivenza globale, ma espone ad un aumento significativo del rischio di recidiva. Tale scelta, pertanto, deve essere attentamente ponderata e, soprattutto, messa in relazione alla compliance attesa delle pazienti nei confronti del trattamento ormonale adiuvante.
Limiti: Nella valutazione degli studi inclusi non sono state riscontrate limitazioni in termini di rischio di bias, imprecisione, inconsistenza, diretta applicabilità dei risultati (indirectness) e publication bias.
Bilancio beneficio/danno: In conclusione la radioterapia dopo chirurgia conservativa si associa ad una riduzione del rischio di tutti gli eventi di recidiva, mortalità per tutte le cause e mortalità cancro-specifica. Tuttavia, la scelta va ponderata in base alla valutazione del rischio iniziale della paziente, al rischio di effetti avversi a lungo termine e di tipo cosmetico e/o funzionale, nonché alla compliance attesa da parte della paziente.
Raccomandazione clinica: Nelle pazienti con carcinoma mammario invasivo sottoposte a chirurgia conservativa, dovrebbe essere presa in considerazione la radioterapia, la quale deve comprendere tutta la mammella residua. (Qualità globale delle prove: alta; forza della raccomandazione clinica: forte a favore).

Dose, frazionamento e tecnica
L’approccio standard in termini di dose e frazionamento per il tumore della mammella consiste nell’ipofrazionamento moderato, seguendo i dati a lungo termine del trial britannico START-B e del trial canadese, che hanno dimostrato la non-inferiorità, in termini di controllo locale, profilo di tossicità acuto e cronico e di cosmesi, di 40 Gy/15 frazioni oppure 42,5 Gy/16 frazioni rispetto al frazionamento convenzionale nel trattamento adiuvante dopo chirurgia conservativa. Le recenti linee guida ASTRO considerano queste 2 schedule ipofrazionate come standard di trattamento, indipendentemente dal sottogruppo di pazienti o di malattia presi in esame. La recente pubblicazione dei dati a 5 anni del trial prospettico randomizzato di fase III inglese FAST Forward ha ulteriormente rafforzato l’evidenza riguardante l’utilizzo di schedule ipofrazionate per la radioterapia post-operatoria del tumore della mammella, dimostrando la non-inferiorità di una schedula di radioterapia consistente nell’erogazione di 26 Gy in 5 frazioni in 1 settimana in termini di tasso di recidiva locale a carico della mammella ipsilaterale. Un recente documento di consenso della European Society for Radiotherapy and Oncology (ESTRO) ha indicato questo approccio come standard di terapia per l’irradiazione della mammella dopo chirurgia conservativa e della parete toracica dopo mastectomia senza ricostruzione. Il documento di consenso europeo è stato inoltre recentemente supportato formalmente dall’Associazione Italiana di Radioterapia ed Oncologia Clinica (AIRO).
Una dose aggiuntiva (sovradosaggio o boost) di radioterapia sul letto chirurgico è in grado di ridurre l’incidenza cumulativa a 20 anni di recidiva locale senza aggravio di tossicità e con un modesto impatto sul risultato estetico. La riduzione del rischio assoluto di recidiva è più evidente nel gruppo delle pazienti più giovani. Secondo le recenti raccomandazioni ASTRO, per i tumori infiltranti, il boost dovrebbe sempre essere previsto nei seguenti casi: pazienti con età pari o inferiore a 50 anni con qualsiasi grado tumorale, pazienti con età 51-70 anni in caso di tumore G3 o margini positivi. Al contrario, il boost può essere omesso nelle pazienti con età pari o superiore a 70 anni, con tumore ormonoresponsivo di grado basso o intermedio e margini chirurgici negativi ( >= 2 mm). Alla Consensus Conference di St Gallen 2021, i panelist si sono espressi a favore del boost, oltre che in caso di G3 ed età < 50 anni, anche in presenza di estesa componente intraduttale e di sottotipo molecolare triplo negativo e HER2-positivo.

2.1.4.2. Irradiazione parziale della mammella
L’irradiazione parziale della mammella (partial breast irradiation, PBI) è un approccio terapeutico che prevede l’irradiazione post-operatoria di un volume ridotto di mammella residuo, volto a comprendere il letto operatorio. La PBI è un trattamento che può essere erogato utilizzando differenti tecniche, come radioterapia a fasci esterni (EBRT), brachiterapia (BT) e radioterapia intra-operatoria con elettroni (IEORT), che sono state oggetto di studi prospettici di fase III. La maggior parte dei risultati pubblicati ha mostrato esiti contrastanti in termini di recidive locali di malattia, senza però differenze statisticamente significative in termini di sopravvivenza globale nel confronto con la WBI.
Il trial randomizzato di non-inferiorità IMPORT LOW rappresenta un esempio paradigmatico di come un’adeguata selezione delle pazienti possa essere la chiave di successo della PBI (tasso di recidive locali a 5 anni: 0,5% con PBI vs 1,1% con WBI; p=0,420). La maggior parte delle pazienti arruolate presentava stato linfonodale pN0, grado tumorale 1-2, HR+ e HER2-negativo, in linea con le raccomandazioni GEC ESTRO e con la consensus ASTRO aggiornata nel 2017. Inoltre, la PBI ha portato ad un miglior risultato cosmetico rispetto alla WBI e a minor tossicità tardiva, utilizzando una tecnica semplice di radioterapia ad intensità modulata field-in-field, ampiamente riproducibile nei centri di radioterapia. Il trial monocentrico randomizzato di fase III dell’Università di Firenze (APBI-IMRT Florence Trial) ha dimostrato un’equivalenza a 5 anni in termini di recidiva locale tra pazienti trattate con PBI accelerata con tecnica ad intensità modulata e pazienti trattate con 3D-CRT-WBI. Inoltre, nel braccio PBI si sono osservati una significativa riduzione della tossicità cutanea e un migliore recupero della qualità della vita rispetto al braccio WBI. I dati di efficacia e tossicità dei trattamenti sono stati confermati all’aggiornamento dello studio ad un follow-up mediano di 10 anni. Il RAPID trial ha arruolato 2135 donne, randomizzate a ricevere PBI accelerata (38,5 Gy in 10 frazioni bis in die) o WBI. L’incidenza cumulativa a 8 anni di recidiva ipsilaterale è stata bassa in entrambi i bracci di trattamento (PBI: 3% vs WBI: 2,8%), confermando la non-inferiorità della PBI riguardo l’endpoint primario. Sono state però riportate una più alta percentuale di tossicità tardiva e una cosmesi peggiore nelle pazienti del gruppo PBI. La popolazione dei pazienti arruolati nell’NSABP B-39/RTOG 0413 trial è stata più variegata rispetto ai trial precedenti: un quarto circa dei pazienti aveva neoplasia G3, il 14% 1-3 linfonodi ascellari positivi. L’incidenza cumulativa a 10 anni di recidiva ipsilaterale è stata bassa in entrambi i bracci di trattamento, seppur con un HR di 1,22 (IC90% 0,94-1,58); la PBI non ha rispettato i criteri di equivalenza predefiniti. Nessuna differenza è stata riportata, invece, per quanto riguarda le tossicità RT-correlate.
Questi dati eccellenti sono in linea con i risultati del trial GEC-ESTRO, dove la PBI è stata eseguita con brachiterapia multicatetere. Il tasso di recidive locali a 5 anni con PBI era di 1,44% rispetto a 0,92% ottenuto con WBI (p=0,42). Inoltre, la tossicità cutanea a lungo termine è risultata a favore della PBI, con differenze statisticamente significative rispetto alla WBI. 
Al contrario, gli studi clinici randomizzati pubblicati che hanno utilizzato la IORT con elettroni o fotoni (IOERT/kV-IORT) hanno ottenuto risultati non del tutto conclusivi sulla pari efficacia del trattamento di PBI rispetto alla WBI. 
La IOERT non è da ritenere, con i dati pubblicati attualmente disponibili, tecnica di elezione per il trattamento delle pazienti candidate a PBI, ma viene generalmente considerata in pazienti altamente selezionate secondo le raccomandazioni delle linee guida ASTRO sull’irradiazione parziale e in accordo con i risultati del recente aggiornamento del trial ELIOT. Può, inoltre essere impiegata come sovradosaggio (boost) sul letto operatorio. Al contrario la kV-IORT, per la contestata qualità scientifica dei risultati pubblicati e le peculiari caratteristiche tecniche, non è raccomandata come tecnica per PBI.
L’elevato livello di evidenza fornito dai trial IMPORT LOW, Florence Trial e RAPID trial ha dimostrato come un’adeguata selezione delle pazienti porti ad una non-inferiorità della PBI nei confronti della WBI per quanto riguarda il controllo locale di malattia. Il ruolo delle caratteristiche biologiche della malattia, ad integrazione della stadiazione, delle comorbidità delle pazienti e della qualità della vita, sembra pertanto rivestire un ruolo chiave nella scelta del miglior trattamento.
La maggior parte degli studi di fase III pubblicati ha dimostrato risultati quantomeno equivalenti in termini di tossicità e cosmesi. In controtendenza, il RAPID trial, che utilizzava tecnica 3D conformazionale e schema giornaliero bi-frazionato, ha riportato risultati cosmetici insoddisfacenti a 5 anni (30% [PBI] versus 18% [WBI]). Possibili cause sono da ricercare nell’elevato volume di mammella residua omolaterale ricevente il 95% della dose di prescrizione (nonostante, secondo protocollo, esso avrebbe dovuto essere limitato a < 35%) e nel maggiore effetto biologico al bi-frazionamento giornaliero sui tessuti sani, con inadeguato tempo di recupero tra una frazione e l’altra.
C’è da notare comunque che nel trial NSABP B-39/RTOG 0413, che ha utilizzato analogalmente al RAPID trial una schedula bi-frazionata, si è registrata un’equivalenza in termini di tossicità tardiva nei due bracci di trattamento. I dati derivanti dagli studi randomizzati in corso (SHARE NCT01247233, IRMA NCT01803958) e dai follow-up a lungo termine dei trial pubblicati saranno fondamentali nel confermare il ruolo della PBI come standard clinico in alternativa alla WBI.
Attualmente, i criteri di inclusione dei trial IMPORT LOW, Florence Trial e RAPID trial, analogamente alle raccomandazioni GEC-ESTRO, ASTRO e ESTRO-ACROP, vengono utilizzati nella pratica clinica e integrati nel processo decisionale del Radioterapista oncologo per il trattamento delle pazienti affette da neoplasia mammaria sottoposte a chirurgia conservativa e candidate a radioterapia adiuvante. Metodiche di scelta per la PBI sono rappresentate dalla brachiterapia e dalla radioterapia a fasci esterni. La PBI (con brachiterapia o radioterapia a fasci esterni) può quindi trovare applicazione in pazienti con età >= 50 anni, affette da carcinoma mammario invasivo non-lobulare in stadio iniziale (<= 3 cm, pN0), unicentrico, unifocale, grado nucleare 1-2, HR+, HER2-negativo, sottoposte a chirurgia conservativa con almeno 2 millimetri come margini chirurgici, senza estesa componente intraduttale.

2.1.4.3. Radioterapia della parete toracica dopo mastectomia
Dopo mastectomia, la radioterapia della parete toracica trova comunemente applicazione per tumori primitivi con dimensioni >5 cm (pT >= 3), per i tumori che infiltrano la cute e/o il muscolo pettorale e/o la parete toracica, e nel caso di interessamento metastatico di 4 o più linfonodi ascellari.
Una metanalisi di dati individuali di 8135 pazienti randomizzati nell’ambito di 22 trial clinici di PMRT (parete toracica e stazioni linfonodali) dopo mastectomia, versus lo stesso trattamento chirurgico non seguito da radioterapia, ha evidenziato che anche per tumori pT1-2 con 1-3 linfonodi positivi la PMRT riduce le recidive e la mortalità da cancro della mammella (RR per recidive globali 0,68 [IC95% 0,57 0,82, p=0,00006]; RR per mortalità correlata al carcinoma mammario 0,80 [IC95% 0,67-0,95, p=0,01]). Tuttavia, per alcuni subset di pazienti il rischio di ripresa di malattia è sufficientemente basso da consentire l’omissione della PMRT; pertanto, è necessario giudizio clinico nella scelta terapeutica in questo setting. In pazienti con residuo linfonodale neoplastico allo svuotamento ascellare dopo terapia sistemica neoadiuvante, il rischio di recidiva locoregionale appare sufficientemente elevato per valutare la PMRT. Tuttavia, non sono disponibili ad oggi solide evidenze che suggeriscano un ruolo di tale trattamento nel ridurre il rischio di mortalità da carcinoma mammario in questo setting di pazienti.

2.1.4.4. Radioterapia delle stazioni linfonodali
Dopo mastectomia e dissezione linfonodale, l’irradiazione dei linfonodi regionali (III-IV livello ascellare ± catena mammaria interna) è impiegata nelle pazienti con tumori pT3-T4 (indipendentemente dallo stato linfonodale) e con 4 o più linfonodi ascellari positivi, indipendentemente dallo stadio di T. Nei tumori pT3 N0, in base ai fattori di rischio (età, stato menopausale, grading tumorale, fenotipo biologico, invasione vascolare), il trattamento radiante potrebbe essere somministrato sulla sola parete toracica o essere omesso. L’indicazione al trattamento può essere considerata nei tumori pT1-2 con 1-3 linfonodi ascellari positivi, soprattutto in caso di parametri biologici sfavorevoli, ad esempio in caso di età inferiore a 40 anni, stato recettoriale ormonale negativo, presenza di invasione linfovascolare. Una recente metanalisi di dati individuali su 8135 pazienti arruolate in 22 studi tra il 1964 e il 1986 dimostra che l’irradiazione della parete toracica e delle stazioni linfonodali conferisce un vantaggio in termini di controllo locoregionale e mortalità causa-specifica anche nelle pazienti (N=1314) con 1-3 linfonodi positivi, pure in presenza di terapia sistemica.
Dopo chirurgia conservativa, l’irradiazione dei linfonodi regionali (in aggiunta alla mammella) viene generalmente sempre impiegata nei casi con 4 o più linfonodi ascellari positivi e può essere considerata in casi con 1-3 linfonodi ascellari positivi in rapporto ai fattori di rischio. Recentemente sono stati presentati i risultati a 10 anni dello studio canadese MA20, che indagava il ruolo del trattamento locoregionale dopo trattamento chirurgico upfront, riportando una DFS superiore nel gruppo sottoposto a RT sulle stazioni linfonodali (82,0% vs 77,0%; HR: 0,76; IC95% 0,61-0,94; p=0,01).
In generale si ritiene opportuna un’irradiazione estesa alle stazioni linfonodali (III livello ascellare e IV livello) non trattate chirurgicamente in caso di presentazione localmente avanzata o in presenza di linfonodi patologici dopo terapia sistemica neoadiuvante.
Nelle pazienti con risposta linfonodale patologica completa alla terapia sistemica primaria, il tasso di ricadute regionali sembra sufficientemente basso per valutare l’omissione della radioterapia delle stazioni linfonodali. Tuttavia, alla Consensus Conference di St Gallen del 2021, i panelist si sono espressi fortemente a favore della radioterapia sulle stazioni linfonodali in pazienti con iniziale coinvolgimento patologico ascellare prima della terapia sistemica neoadiuvante, indipendentemente dal raggiungimento della risposta patologica completa, nei sottotipi molecolari triplo negativo ed HER2-positivo.
Dopo dissezione ascellare si prevede, nei casi in cui vi è l’indicazione all’irradiazione regionale, l’inclusione nei volumi di trattamento del III livello ascellare e della regione sopraclaveare (livello IV). L’irradiazione di tutte le stazioni linfonodali ascellari è un’opzione in caso di positività del linfonodo sentinella ed omissione della dissezione ascellare. In tal senso, lo studio EORTC di fase III (AMAROS trial) ha confrontato il controllo locoregionale ottenuto con la dissezione ascellare rispetto a quello ottenuto con la radioterapia diretta ai 3 livelli ascellari e alla parte mediale della fossa sopraclaveare, riportando una frequenza di recidiva ascellare a 5 anni estremamente bassa in entrambi i bracci (0,43% vs 1,19%), senza differenze significative in termini di sopravvivenza globale. La linfadenectomia è risultata essere associata ad un tasso significativamente maggiore di linfedema rispetto alla radioterapia.
L’indicazione al trattamento precauzionale dei linfonodi della catena mammaria interna (in presenza di linfonodi ascellari positivi dopo accertamento istologico per tumori primitivi dei quadranti centrali e/o interni, o indipendentemente dallo stato linfonodale ascellare per tumori primitivi >5 cm), viene nella pratica clinica valutata pesando adeguatamente il rapporto tra benefici e possibili tossicità (soprattutto in caso di tumore a carico della mammella sinistra), in particolare considerando che le attuali tecniche radioterapiche consentono la modulazione personalizzata dei volumi di irradiazione e la sincronizzazione con gli atti respiratori (IMRT e IGRT). L’indicazione, sebbene non trasversalmente consolidata, viene generalmente valutata tenendo conto dei dati dello studio di popolazione danese sull’effetto dell’irradiazione dei linfonodi mammari interni nel tumore iniziale della mammella sulla base della lateralità (pazienti con neoplasia a destra sono state trattate con irradiazione dei linfonodi mammari interni, mentre pazienti con neoplasia a sinistra non hanno ricevuto irradiazione dei linfonodi mammari interni a causa del rischio di patologia cardiaca radioindotta), che ha dimostrato un vantaggo in sopravvivenza globale per le pazienti irradiate sulla catena mammaria interna selezionando le pazienti sulla base della lateralità (neoplasia a destra).
Ad ulteriore conferma di questa potenziale indicazione, lo studio EORTC ha dimostrato un tasso di sopravvivenza libera da malattia significativamente più alto e una mortalità cancro-specifica più bassa per le pazienti che hanno ricevuto l’irradiazione linfonodale locoregionale con l’inclusione della catena mammaria interna, anche se non è possibile scindere il contributo dell’irradiazione di quest’ultima da quello della regione infra/sovraclaveare.


2.1.4.5. TIMING
È auspicabile una pianificazione integrata e condivisa tra tutti gli specialisti coinvolti nelle scelte terapeutiche per ogni singola paziente: 
Nelle pazienti non candidate a trattamento chemioterapico, pur in assenza di dati certi derivanti da studi randomizzati, si ritiene utile iniziare la RT nel più breve tempo possibile, non essendo identificabile una soglia limite. Comunemente si ritiene che la radioterapia dovrebbe iniziare, dopo la guarigione della ferita chirurgica, entro le 8-20 settimane. Un ritardo oltre tale termine potrebbe comportare un aumentato rischio di ricaduta locale.
Nelle pazienti che ricevono chemioterapia adiuvante, la modalità preferenziale di associazione chemioradioterapica dovrebbe essere quella sequenziale, soprattutto se vengono utilizzati regimi contenenti antracicline per il potenziale rischio di aumentata cardiotossicità. È consigliabile che il trattamento radiante venga avviato entro 4-6 settimane dal termine della chemioterapia.
La radioterapia non dovrebbe essere somministrata in concomitanza a trattamenti sistemici contenenti antracicline e/o taxani per l’aumentato rischio di effetti collaterali sui tessuti cutanei e sottocutanei, e sul parenchima polmonare ed il muscolo cardiaco.
La radioterapia può essere somministrata in concomitanza con CMF.
La radioterapia può essere somministrata in concomitanza con il trastuzumab: ciò non sembra incrementare la tossicità acuta. Non vi sono dati conclusivi per quanto riguarda la tossicità tardiva.
I dati dello studio KATHERINE suggeriscono che T-DM1 e radioterapia adiuvante possono essere somministrati concomitantemente senza che questo determini un incremento della tossicità polmonare.

2.1.4.6. Radioterapia nelle neoplasie localmente avanzate
Le neoplasie localmente avanzate rappresentano un gruppo eterogeneo di tumori che comprendono sia T3-T4 con o senza linfonodi interessati, sia N2-N3 (con ogni T), tutti ad alto rischio di ripresa di malattia sia a livello locoregionale sia a distanza. La malattia che si presenta potenzialmente operabile con mastectomia può essere candidabile ad un trattamento sistemico primario a scopo citoriduttivo al fine di ricercare la possibilità di una chirurgia conservativa, mentre le forme non operabili vengono avviate alla terapia sistemica per consentire la chirurgia.
Dopo il completamento della terapia primaria e in rapporto al suo esito e al tipo di presentazione iniziale e di chirurgia eseguita, si pone comunemente l’indicazione alla radioterapia. Esiste solitamente indicazione al trattamento radiante anche nel caso di impossibilità a procedere all’intervento chirurgico. La RT, infatti, continua a rappresentare un importante complemento al trattamento sistemico e alla chirurgia. Tuttavia, è difficile dare indicazioni basate sull’evidenza poiché queste sono spesso derivate da risultati di studi retrospettivi, mentre gli studi prospettici di terapie primarie non sono stati disegnati per valutare il ruolo della radioterapia. Di seguito si fa riferimento alla pratica comune:
La RT impatta positivamente sul controllo locoregionale e a distanza: migliora infatti sia la sopravvivenza globale sia quella libera da malattia.
In caso di intervento conservativo, è assodato il ruolo del trattamento radiante post-operatorio sia sul parenchima residuo sia sulle stazioni linfonodali regionali.
In caso di mastectomia, l’indicazione alla radioterapia è conforme alle linee guida relative a tale situazione.
Nello stadio III, pur in presenza di risposta patologica completa alla terapia sistemica (condizione di probabile miglior prognosi), la RT sulla parete toracica e le aree linfonodali regionali consente un ulteriore beneficio clinico in termini di controllo locoregionale, rispetto alle pazienti non radiotrattate. Attualmente, non vi è parere unanime sulla necessità di una radioterapia delle stazioni linfonodali nelle pazienti con confermata risposta patologica completa dopo linfadenectomia ascellare (ALND, Axillary Lymph Node Dissection). Non si può pertanto prescindere da una valutazione individualizzata del singolo caso in ambito multidisciplinare e da un corretto counseling con la paziente.
Nel carcinoma infiammatorio, il ruolo della RT a livello della parete toracica e dei linfonodi locoregionali (secondo molti autori anche dei mammari interni) appare consolidato.
Per quanto attiene al timing della radioterapia e alla scelta delle stazioni linfonodali non altrimenti specificate, si rimanda ai paragrafi relativi.

2.2. TRATTAMENTI SISTEMICI ADIUVANTI
2.2.1. STRATEGIA TERAPEUTICA SISTEMICA ADIUVANTE
Il ruolo del trattamento sistemico adiuvante dopo il trattamento chirurgico è ampiamente consolidato, in funzione della significativa riduzione del rischio di recidiva e di morte ottenuta con la polichemioterapia, con la terapia endocrina e con la terapia biologica (anti-HER2).
La decisione di quale o quali terapie utilizzare nella singola paziente richiede un’attenta valutazione di:
Fattori prognostici, che definiscono l’entità del rischio di ripresa di malattia e sono: diametro del tumore, stato e numero di linfonodi metastatici, istologia (carcinoma invasivo di istotipo non speciale (NST); lobulare; mucinoso, tubulare, papillare; midollare, adenoido-cistico, apocrino), grado istologico, attività proliferativa (Ki67/MIB-1), stato dei recettori ormonali e livello di espressione dei recettori ormonali, stato di HER2, invasione vascolare, età della paziente, profili di espressione genica, test genomici prognostici (determina 21A04069, GU Serie Generale numero 161 del 07/07/2021), linfociti infiltranti il tumore (TILs).
Fattori predittivi di risposta a specifici trattamenti: stato dei recettori ormonali e livello di espressione dei recettori ormonali (HR), stato di HER2, variante patogenetica germinale BRCA1/2.
Benefici attesi dal trattamento in termini di percentuale di beneficio assoluto ed effetti collaterali attesi.
Comorbidità della paziente.
Preferenza della paziente.
Mentre per la definizione del rischio ci si basa sui fattori prognostici, che non devono essere analizzati singolarmente ma integrati tra di loro, per la scelta del trattamento a tutt’oggi sono solo due i fattori predittivi universalmente accettati: lo stato dei recettori ormonali e quello di HER2. Oggi, inoltre, va considerata la classificazione dei carcinomi mammari che, in base ai profili di espressione genica, permette di distinguere i sottogruppi di carcinoma mammario luminali A, luminali B, HER2, basal-like, a differente prognosi.
La semplice valutazione con l’immunoistochimica dei recettori per gli estrogeni e per il progesterone, dello stato di HER2 (con integrazione con ISH laddove indicato) e del Ki67 sembra essere in grado di riprodurre, in maniera surrogata, una classificazione corrispondente a quella dei profili genici, utilizzabile in clinica. In tal modo, sulla base dell’immunoistochimica, possono essere identificati i seguenti sottogruppi di carcinoma mammario, nei quali sono differenti le indicazioni terapeutiche sistemiche adiuvanti. Le diverse indicazioni terapeutiche sistemiche adiuvanti a seconda del sottotipo di carcinoma mammario sono le seguenti:
Per il carcinoma mammario di tipo Luminale A (caratteristiche principali: basso grado, buona prognosi, elevata endocrinosensibilità, bassa chemiosensibilità), il trattamento in generale consiste nella terapia endocrina (ET) adiuvante ± chemioterapia (CT) in casi selezionati.
Per il carcinoma mammario di tipo Luminale B HER2-negativo (caratteristiche principali: alto grado, prognosi meno favorevole, minore endocrinosensibilità, maggiore chemiosensibilità), il trattamento in generale consiste  nella terapia endocrina (ET) + chemioterapia (CT) da valutare in base agli altri fattori di rischio di ricaduta (T e N), all’età delle pazienti e alle comorbidità.
Per i sottotipi Luminale A e Luminale B HER2-negativo bisogna considerare che: in caso di tumori microinvasivi e pT1 a pN, si può decidere di non somministrare alcun trattamento adiuvante, in base ai fattori biologici favorevoli associati (G1, bassi livelli di Ki67 ed alti livelli di ER), età (avanzata) della paziente e presenza di comorbidità; in caso di istologia tubulare/cribriforme, mucinosa o papillare (a prognosi migliore rispetto ai duttali) pN0 possono essere trattati con la sola terapia endocrina e possono anche non ricevere alcun trattamento adiuvante se pN0 e pT < 1 cm; l’aggiunta della chemioterapia all’ormonoterapia adiuvante deve essere valutata prendendo in considerazione fattori di rischio di ricaduta (pT, pN), fattori biologici associati (G3, elevati livelli di Ki67, bassi livelli di ER e/o PgR), istologia (duttale vs lobulare), età e comorbidità della paziente e ,se disponibile, la categoria di rischio in base ai profili di espressione genica può essere utilizzata come fattore prognostico da integrare nella decisione terapeutica; I tumori pN2-pN3 dovrebbero in genere ricevere chemioterapia.
Per il carcinoma mammario di tipo Luminale B HER2-positivo, il trattamento in generale consiste nella chemioterapia (CT) + trastuzumab (± pertuzumab) + terapia endocrina (ET). Nel caso in cui pT >1 cm e/o pN+, il trattamento prevede CT + trastuzumab; nel caso in cui pT1a-b e pN0/pN1mi non esistono ad oggi dati prospettici derivanti da studi randomizzati relativi al beneficio del trastuzumab adiuvante; si può prendere in considerazione l’aggiunta della CT e del trastuzumab all’ET, tenendo presenti nella scelta anche il G, il Ki67, l’età e le comorbidità della paziente.
Per il carcinoma mammario di tipo HER2-positivo, il trattamento in generale consiste nella chemioterapia (CT) + trastuzumab (± pertuzumab). Nel caso in cui pT >1 cm e/o pN+, il trattamento prevede CT + trastuzumab; nel caso in cui pT1a-b e pN0/pN1mi non esistono ad oggi dati prospettici derivanti da studi randomizzati relativi al beneficio del trastuzumab adiuvante; si può prendere in considerazione l’aggiunta della CT e del trastuzumab all’ET, tenendo presenti nella scelta anche il G, il Ki67, l’età e le comorbidità della paziente.
Per il carcinoma mammario di tipo triplo negativo, il trattamento in generale consiste nella chemioterapia (CT). Nel caso in cui pT >1 cm e/o pN+, il trattamento prevede CT adiuvante; la CT può essere presa in considerazione in pT1a con pN0/pN1mi se G3 o Ki67 elevato; i casi in cui l’istologia è midollare e adenoido-cistica hanno una prognosi favorevole e, se pN0, potrebbero non richiedere trattamenti sistemici adiuvanti in assenza di ulteriori fattori di rischio, tuttavia, in considerazione della difficoltà diagnostica dei carcinomi midollari e della possibilità di varianti aggressive del carcinoma adenoido-cistico, è opportuna un’attenta valutazione dei singoli casi.

Il carcinoma lobulare infiltrante, che rappresenta il 5-15% di tutti i tumori della mammella, sembrerebbe essere meno responsivo al trattamento chemioterapico rispetto al carcinoma duttale/NST infiltrante, come riportato in studi retrospettivi di chemioterapia neoadiuvante in cui sono state ottenute più basse percentuali di risposte patologiche complete e di interventi conservativi, anche se la prognosi a lungo termine è stata migliore. I carcinomi lobulari sono sovente diagnosticati in uno stadio avanzato all’esordio ed esprimono frequentemente i recettori ormonali. La rara variante pleomorfa del carcinoma lobulare caratterizzata da un basso grado di differenziazione (G3) ha un decorso clinico più aggressivo della variante classica e dovrebbe essere trattata, secondo alcuni autori, in accordo alle caratteristiche biologiche, in maniera sovrapponibile a quella del carcinoma duttale/NST infiltrante.


2.2.2. ORMONOTERAPIA ADIUVANTE
Nelle pazienti con tumore mammario ormonoresponsivo, definito dalla presenza di espressione immunoistochimica di ER e/o PgR in almeno l’1% delle cellule tumorali, l’ormonoterapia adiuvante riduce il rischio di recidiva e di morte. Non vi è invece alcuna indicazione nei tumori con recettori ormonali negativi (ER e PgR: <1%). Va comunque segnalato che i dati di efficacia della terapia ormonale adiuvante per pazienti con tumori con bassa espressione dei recettori ormonali (ER tra 1 e 9%) sono attualmente controversi.
Nel caso di tumori microinvasivi, l’eventuale prescrizione di ormonoterapia viene comunemente valutata sulla base della determinazione dei recettori ormonali sulla componente invasiva.
La durata standard della terapia ormonale adiuvante è di almeno 5 anni. La scelta del tipo e della durata della terapia endocrina deve tenere conto dello stato menopausale e del rischio di recidiva di ogni singola paziente. Criteri standard per definire lo stato di post-menopausa includono uno dei seguenti: pregressa annessiectomia bilaterale; età >=60 anni; età <60 anni e amenorrea da almeno 12 mesi in assenza di chemioterapia, tamoxifene, toremifene; in caso di assunzione di tamoxifene o toremifene ed età <60 anni, amenorrea da almeno 12 mesi e valori di FSH ed estradiolo nei range di menopausa; in presenza di soppressione ovarica farmacologica con LHRH-analogo, valori di estradiolo nei range di menopausa.


2.2.2.1. ORMONOTERAPIA ADIUVANTE NELLE DONNE IN PRE-MENOPAUSA
Nelle pazienti in pre-menopausa al momento della diagnosi di carcinoma mammario, l’amenorrea secondaria a chemioterapia adiuvante o neoadiuvante non è un indicatore affidabile dello stato menopausale, poiché la funzione ovarica potrebbe riprendere nonostante anovulazione/amenorrea dopo chemioterapia. Per queste pazienti, è consigliabile la determinazione seriata di FSH ed estradiolo per accertare lo stato post-menopausale.

2.2.2.1.1. OPZIONI DI ORMONOTERAPIA ADIUVANTE NELLE DONNE IN PRE-MENOPAUSA
Le opzioni terapeutiche disponibili per il trattamento ormonale adiuvante delle donne in pre-menopausa sono il tamoxifene, la soppressione ovarica associata a tamoxifene o la soppressione ovarica associata ad inibitori dell’aromatasi. La scelta terapeutica più adatta deve essere valutata sulla base del rischio di recidiva di ogni singola paziente e sulla presenza di comorbidità che possono controindicare un determinato farmaco. È attualmente disponibile un calcolatore online per la quantificazione del beneficio clinico delle varie opzioni di terapia endocrina adiuvante nelle pazienti in pre-menopausa; si chiama Composite Risk Application e richiede i seguenti parametri: età, numero di linfonodi positivi, dimensione dl tumore, grado del tumore, espressione di ER, espressione di PgR, espressione di Ki67.

Tamoxifene
Nelle donne in pre-menopausa con diagnosi di carcinoma mammario infiltrante ormonoresponsivo, il beneficio clinico dell’ormonoterapia adiuvante con tamoxifene 20 mg/os/die in monoterapia per 5 anni è assodato, indipendentemente dalle altre caratteristiche della neoplasia. Rispetto all’assenza di terapia ormonale adiuvante, tamoxifene per 5 anni ha dimostrato di ridurre sia il rischio di recidiva che di morte.

Soppressione ovarica + tamoxifene
Recentemente è stata pubblicata una revisione sistematica Cochrane volta ad esaminare il ruolo della soppressione ovarica in pazienti in pre-menopausa affette da neoplasia mammaria ormono-positiva. Tale revisione sistematica ha confermato la riduzione del rischio di recidiva e di morte quando la soppressione ovarica viene associata a tamoxifene. Tuttavia, l’aggiunta della soppressione ovarica si associa anche a un peggiore profilo di tollerabilità, con aumentata incidenza di disturbi vasomotori, disturbi dell’umore, osteoporosi ed eventi scheletrici; pertanto l’aggiunta della soppressione ovarica dovrebbe essere valutata in base alle preferenze e al rischio di ripresa di malattia della singola paziente, valutato in relazione a caratteristiche individuali (età e comorbidità) e tumorali (pT, pN, grado, livelli di positività dei recettori ormonali, valore del Ki67).
Nelle donne con basso rischio di recidiva, l’aggiunta della soppressione ovarica al tamoxifene non determina un beneficio clinicamente rilevante rispetto al tamoxifene da solo e, pertanto, non dovrebbe essere presa in considerazione.
Nelle donne ad alto rischio di recidiva (ad es. con età 2 cm, N+, G3 e alto Ki67), l’aggiunta della soppressione ovarica al tamoxifene dovrebbe essere presa in considerazione poiché in questa popolazione risulta associata a un beneficio clinico rilevante.

Soppressione ovarica + inibitori dell’aromatasi
L’associazione di un inibitore dell’aromatasi alla soppressione ovarica riduce ulteriormente il rischio globale di recidiva e il rischio di recidiva a distanza rispetto all’associazione di tamoxifene + soppressione ovarica, senza un significativo peggioramento della qualità di vita.
L’update con follow-up mediano di 13 anni dell’analisi combinata degli studi TEXT e SOFT riporta un significativo beneficio assoluto in termini di DFS del 4,6% e di DRFI dell’1,8%, ma non in termini di OS, a favore di inibitore dell’aromatasi + soppressione ovarica rispetto a tamoxifene + soppressione ovarica. In pazienti HER2-negativi, è stato osservato un impatto in OS a favore dell’inibitore dell’aromatasi + soppressione ovarica rispetto a tamoxifene + soppressione ovarica in pazienti ad alto rischio (età <35 anni, T >2 cm, G3).
Pertanto, l’associazione di soppressione ovarica + inibitore dell’aromatasi può essere presa in considerazione come valida alternativa alla soppressione ovarica associata al tamoxifene nelle donne a più alto rischio di ricaduta.
Va tenuto comunque in considerazione che la soppressione ovarica si associa a un aumento dei sintomi vasomotori, dell’atrofia vaginale, del calo della libido, dei disturbi dell’umore e del sonno, di osteoporosi ed eventi scheletrici. Tale peggiore tollerabilità è stata associata a una ridotta compliance alla terapia, con interruzione precoce della terapia endocrina nel 20-25% delle pazienti. Di conseguenza, è fondamentale che la scelta della miglior terapia ormonale adiuvante nelle donne in pre-menopausa tenga conto delle tossicità, delle preferenze delle pazienti e del rischio individuale di recidiva.
Un’analisi combinata degli studi SOFT e TEXT ha stimato l’entità del beneficio assoluto della soppressione ovarica + tamoxifene o della soppressione ovarica + exemestane sulla base del rischio di recidiva delle pazienti. Nelle pazienti ad alto rischio (identificate in base a: età < 35 anni, pT > 2 cm, N >=4, G3, Ki67 >=26%, PgR <20%) e sottoposte a chemioterapia, più è alto il rischio di recidiva, maggiore è il beneficio assoluto dell’aggiunta della soppressione ovarica e della combinazione di soppressione ovarica con inibitore dell’aromatasi. Nelle pazienti a basso rischio (identificate in base a: età >=40 anni, pT <=2 cm, N0, G1, Ki67 <14%, PgR <=50%), non sottoposte a chemioterapia, il beneficio assoluto in termini di recidiva a distanza della soppressione ovarica + tamoxifene rispetto alla soppressione ovarica + exemestane è inferiore all’1%. Nel gruppo di pazienti a rischio intermedio, il beneficio clinico della soppressione ovarica + exemestane rispetto alla soppressione ovarica + tamoxifene è particolarmente pronunciato nelle pazienti NON sottoposte a chemioterapia, con una riduzione assoluta dell’incidenza di recidiva a distanza del 5%.
Ad un follow-up di 13 anni dell’analisi combinata degli studi SOFT-TEXT appare confermato, nella popolazione ITT, il beneficio significativo a favore della soppressione ovarica + exemestane rispetto alla soppressione ovarica + tamoxifene in termini di DFS e DRFI, ma non in termini di OS. Nell’ambito del predominante sottogruppo HER2-negativo (86% della popolazione ITT), è stata osservata una riduzione nel rischio di morte con soppressione ovarica + exemestane rispetto alla soppressione ovarica + tamoxifene (miglioramento del 2,0% in termini di OS), con il miglioramento assoluto maggiore osservato nel sottogruppo di pazienti ad alto rischio di recidiva (età <35 anni, pT >2 cm, N >=4, G3, Ki67 >=26%, PgR <20%). Le pazienti in pre-menopausa con carcinoma mammario ormono-positivo ed HER2-positivo meritano un discorso a parte. Tali pazienti non sono state incluse nell’analisi STEPP degli studi SOFT e TEXT. Le analisi di sottogruppo di tali studi hanno però evidenziato un maggiore beneficio della soppressione ovarica nelle pazienti HER2-positive, in aggiunta al tamoxifene o all’exemestane.
Quesito: Nelle donne in pre-menopausa con carcinoma mammario operato, recettori ormonali positivi, a basso rischio, è raccomandabile l’aggiunta della soppressione ovarica al tamoxifene?
Bilancio beneficio/danno: Per rispondere al quesito sono stati selezionati gli studi randomizzati che hanno confrontato l’associazione di soppressione ovarica (OFS) + tamoxifene rispetto al solo tamoxifene, incluse eventuali analisi aggiornate, e l’analisi combinata dei patient-reported outcome. L’analisi è stata effettuata considerando solo le pazienti non pretrattate con chemioterapia in considerazione del fatto che le caratteristiche di tali pazienti risultano sovrapponibili a quelle delle pazienti a basso rischio. Nella definizione di alto rischio devono essere presi in considerazione i seguenti fattori: età <35 anni, N >=4 linfonodi, G3, elevato Ki67. Il peso prognostico di ciascun fattore, valutato singolarmente ed in combinazione, deve essere stabilito caso per caso, avvalendosi di quanto definito nell’ambito degli studi TEXT e SOFT.
Il panel ha giudicato come critici i seguenti outcome di beneficio: OS e PFS. Per l’outcome OS (intervallo follow-up: 8 anni-9,9 anni) sono state incluse 1286 pazienti. Nelle donne in pre menopausa la soppressione ovarica + tamoxifene non sembra aumentare l’overall survival (HR 1,45; IC95% 0,75-2,78). La qualità dell’evidenza a supporto dell’outcome OS è risultata essere elevata. Per l’outcome PFS (intervallo follow-up: 8 anni-9,9 anni) sono state incluse 1286 pazienti. Nelle donne in pre-menopausa la soppressione ovarica + tamoxifene non sembra aumentare la disease-free survival (HR 0,88; IC95% 0,64-1,19). La qualità dell’evidenza a supporto dell’outcome DFS è risultata essere bassa per alto rischio di detection bias e performance bias, e per imprecisione (numero di eventi <300). Il panel ha giudicato come TRASCURABILE l’importanza degli effetti desiderabili prevedibili derivanti dal trattamento con tamoxifene + OFS rispetto a tamoxifene in donne in pre-menopausa con carcinoma mammario operato, recettori ormonali positivi, a basso rischio.
Il panel ha giudicato come critici i seguenti outcome di danno: alterazioni del tono dell’umore G3/4, incluse ansia e depressione; fratture qualsiasi grado. Il panel ha giudicato come importanti i seguenti outcome di danno: osteoporosi; flushing (autoriportato); flushing G3/4; secchezza vaginale G3/4; secchezza vaginale (autoriportata); modifiche della libido (autoriportate); modifiche della libido G3/4. Il trattamento con tamoxifene + OFS, rispetto a solo tamoxifene, è risultato essere associato ad aumentato rischio di flushing G3/4 con una qualità dell’evidenza moderata per alto rischio di detection bias e performance bias. Inoltre, il trattamento con tamoxifene + OFS, rispetto a solo tamoxifene, è risultato essere associato ad aumentato rischio di osteoporosi di qualsiasi grado con una qualità dell’evidenza alta. È stato inoltre osservato un significativo aumento del rischio di secchezza vaginale autoriportata con una qualità dell’evidenza bassa per alto rischio di detection bias e performance bias e imprecisione (eventi <300). Non sono state riscontrate differenze significative in termini di disordini dell’umore G3/4, fratture qualsiasi grado, secchezza vaginale G3/4, modifiche della libido autoriportate con una qualità dell’evidenza moderata per alto rischio di detection bias e performance bias. Non sono state riscontrate differenze significative in termini di modifiche della libido G3/4 con una qualità dell’evidenza bassa per alto rischio di detection bias e performance bias e imprecisione (eventi <300). Il panel ha giudicato come TRASCURABILE l’importanza degli effetti indesiderabili prevedibili derivanti dal trattamento con tamoxifene + OFS rispetto a tamoxifene in donne in pre-menopausa con carcinoma mammario operato, recettori ormonali positivi, a basso rischio.
Alla luce del non chiaro beneficio derivante dall’aggiunta dell’LHRH-analogo al tamoxifene nel sottogruppo di pazienti non pretrattate con chemioterapia e del profilo di tossicità, il totale dei panelist ha votato per un rapporto beneficio/danno incerto, esprimendosi in maggioranza per una raccomandazione condizionata a sfavore.
Implicazioni per le ricerche future: Si rende necessario un più lungo follow-up degli studi considerati al fine di poter evidenziare una differenza in sopravvivenza.
Raccomandazione clinica: Nelle donne in pre-menopausa con carcinoma mammario operato, recettori ormonali positivi, HER2-negativo, a basso rischio, l’aggiunta della soppressione ovarica al tamoxifene non dovrebbe essere presa in considerazione. (Qualità globale delle prove: moderata; forza della raccomandazione: condizionata a sfavore).

Quesito: Nelle donne in pre-menopausa con carcinoma mammario operato, recettori ormonali positivi, ad alto rischio, è raccomandabile l’aggiunta della soppressione ovarica al tamoxifene?
Bilancio beneficio/danno: Per rispondere al quesito sono stati selezionati uno studio randomizzato che ha confrontato l’associazione di LHRH-analogo + tamoxifene rispetto al solo tamoxifene e l’analisi combinata dei patient-reported outcomes. L’analisi è stata effettuata considerando solo le pazienti pretrattate con chemioterapia in considerazione del fatto che le caratteristiche di tali pazienti risultano sovrapponibili a quelle delle pazienti ad alto rischio. Nella definizione di alto rischio devono essere presi in considerazione i seguenti fattori: età <35 anni, N >=4 linfonodi, G3, elevato Ki67. Il peso prognostico di ciascun fattore valutato singolarmente ed in combinazione deve essere stabilito caso per caso, avvalendosi di quanto definito nell’ambito degli studi TEXT e SOFT.
Il panel ha giudicato come critici i seguenti outcome di beneficio: OS e PFS. Per l’outcome OS (follow-up mediano: 8 anni) sono state incluse 1084 pazienti. Nelle donne in pre menopausa la soppressione ovarica + tamoxifene è associata ad un aumento significativo dell’overall survival (HR 0,59; IC95% 0,42-0,84). La qualità dell’evidenza a supporto dell’outcome OS è risultata essere elevata. Per l’outcome PFS (follow-up mediano: 8 anni) sono state incluse 1084 pazienti. Nelle donne in pre-menopausa la soppressione ovarica + tamoxifene è associata ad un aumento significativo della disease-free survival (HR 0,76; IC95% 0,60-0,97). La qualità dell’evidenza a supporto dell’outcome DFS è risultata essere bassa per: random stratified subgroup, alto rischio di detection bias e performance bias, e in quanto l’intervallo di confidenza include “nessun effetto” e il limite inferiore oltrepassa la minima differenza importante (MID). Il panel ha giudicato come BASSA l’importanza degli effetti desiderabili prevedibili derivanti dal trattamento con tamoxifene + OFS rispetto a tamoxifene in donne in pre-menopausa con carcinoma mammario operato, recettori ormonali positivi, ad alto rischio.
Il panel ha giudicato come critici i seguenti outcome di danno: alterazioni del tono dell’umore G3/4, alterazioni del tono dell’umore autoriportate, fratture qualsiasi grado. Il panel ha giudicato come importanti i seguenti outcome di danno: osteoporosi; flushing (autoriportato); flushing G3/4; secchezza vaginale G3/4; secchezza vaginale (autoriportata); modifiche della libido (autoriportate); modifiche della libido G3/4. Il trattamento con tamoxifene + OFS, rispetto a solo tamoxifene, è risultato essere associato ad aumentato rischio di flushing autoriportato e secchezza vaginale autoriportata con una qualità dell’evidenza bassa per: dati riportati nell’intera popolazione (alto e basso rischio), l’intervallo di confidenza include “nessun effetto” e il limite inferiore oltrepassa la MID. Inoltre, il trattamento con tamoxifene + OFS, rispetto a solo tamoxifene, è risultato essere associato ad aumentato rischio di flushing G3/4 con una qualità dell’evidenza moderata per alto rischio di detection bias e performance bias. Infine, è stato osservato un aumentato rischio di osteoporosi qualsiasi grado con una qualità dell’evidenza elevata. Non sono state riscontrate differenze in termini di: modifiche del tono dell’umore autoriportate, modifiche del tono dell’umore G3/4, fratture qualsiasi grado, modifiche della libido G3/4, modifiche della libido autoriportate. Il panel ha giudicato come TRASCURABILE l’importanza degli effetti indesiderabili prevedibili derivanti dal trattamento con tamoxifene + OFS rispetto a tamoxifene in donne in pre-menopausa con carcinoma mammario operato, recettori ormonali positivi, ad alto rischio. Alla luce del miglioramento significativo in sopravvivenza ad opera del trattamento di combinazione e del profilo di tossicità evidenziati, la totalità dei panelist ha votato per un rapporto beneficio/danno favorevole. Otto panelist si sono espressi per una raccomandazione forte a favore.
Implicazioni per le ricerche future: Ulteriori studi si rendono necessari per evidenziare quale sottogruppo di pazienti possa trarre vantaggio dall’aggiunta dell’LHRHa al tamoxifene.
Raccomandazione clinica: Nelle donne in pre-menopausa con carcinoma mammario operato, recettori ormonali positivi, HER2-negativo, ad alto rischio, l’aggiunta della soppressione ovarica al tamoxifene dovrebbe essere presa in considerazione in prima intenzione. (Qualità globale delle prove: moderata; forza della raccomandazione: forte a favore).

Quesito: Nelle donne in pre-menopausa con carcinoma mammario operato, recettori ormonali positivi, ad alto rischio candidate a ricevere soppressione ovarica, il trattamento con inibitore dell’aromatasi è raccomandabile rispetto a quello con tamoxifene?
Bilancio beneficio/danno: Per rispondere al quesito è stata eseguita una ricerca bibliografica sulle banche dati Medline ed Embase. Dopo la rimozione dei duplicati sono stati reperiti 1209 record. Dopo la lettura dei full-text sono stati inclusi 3 studi randomizzati e controllati. È stato inoltre eseguito l’aggiornamento della ricerca bibliografica fino ad aprile 2023. Sono stati aggiornati i risultati di alcuni esiti degli studi già inclusi (SOFT e TEXT). Per quanto riguarda gli outcome critici DFS e distant recurrence sono stati utilizzati i dati relativi al sottogruppo trattato con chemioterapia, valutato separatamente nell’ambito di ciascuno studio. Tale analisi distinta non è disponibile per l’outcome OS per il quale sono stati considerati i dati dell’analisi congiunta nel sottogruppo trattato con chemioterapia. Sono state considerate solo le pazienti trattate con chemioterapia in quanto con caratteristiche sovrapponibili a quelle delle pazienti ad alto rischio. Lo studio ABCSG-12 non è stato incluso in quanto comprendeva pazienti a basso rischio ed il trattamento veniva somministrato per 3 anni.
Il panel ha giudicato come critici i seguenti outcome di beneficio: OS, PFS, DDFS.
Per l’outcome OS sono state incluse 6493 pazienti, per l’outcome DFS sono state incluse 7201 pazienti e per l’outcome DDFS sono state incluse 6493 pazienti. Nelle donne in pre-menopausa candidate a OFS, il trattamento con inibitore dell’aromatasi, rispetto a tamoxifene, non determina un aumento significativo di OS (HR 0,93; IC95% 0,78-1,11) con una qualità dell’evidenza alta, né della DDFS (HR 0,89; IC95% 0,75 1,05) con una qualità dell’evidenza bassa per i seguenti motivi: eterogeneità I2 80%. È stato invece osservato un beneficio in termini di DFS (HR 0,79; IC95% 0,70-0,90) con una qualità dell’evidenza moderata: alto rischio di detection e performance bias (studi non in cieco). Nel 2023 è stato pubblicato sul Journal of Clinical Oncology l’aggiornamento dell’analisi combinata degli studi SOFT e TEXT (5). Nell’aggiornamento si evidenzia che, a 13 anni di follow-up mediano, vengono riportati gli stessi risultati delle analisi precedenti: OFS + exemestane aumenta in maniera statisticamente significativa la DFS (beneficio assoluto 4,6%) e distant-RFI (beneficio assoluto 1,8%) rispetto a OFS + Tam ma non la OS (90,1% vs 89,1%). Tra le pazienti HER2-negative (86% della ITT population) il beneficio assoluto in 12-y OS è stato del 2% e del 3,3% nelle pazienti che avevano ricevuto chemioterapia (45,9% della ITT population). Il beneficio in OS è stato clinicamente significativo nelle pazienti ad alto rischio (ad es donne <35 anni d’età (4%) e donne con T >2 cm (4,5%) o con tumori G3 (5,5%).
Il panel ha giudicato come critici i seguenti outcome di danno: tromboembolismo qualsiasi grado, fratture qualsiasi grado, ischemia miocardica qualsiasi grado, ictus emorragico qualsiasi grado. Il panel ha giudicato come importanti i seguenti outcome di danno: osteoporosi qualsiasi grado, secchezza vaginale qualsiasi grado, sintomi muscoloscheletrici qualsiasi grado, sintomi muscoloscheletrici quali algie ossee o articolari, ipertensione, flushes G3/4, flushes autoriportati, alterazioni del tono dell’umore, modifiche della libido qualsiasi grado. Nelle donne in pre-menopausa candidate a OFS, il trattamento con inibitore dell’aromatasi, rispetto a tamoxifene, determina una riduzione significativa del rischio di: tromboembolismo e flushes G3/4 con qualità dell’evidenza moderata (imprecisione), e flushes autoriportati, con qualità dell’evidenza elevata; ed un aumento significativo del rischio di: osteoporosi qualsiasi grado, fratture qualsiasi grado, secchezza vaginale qualsiasi grado, sintomi muscoloscheletrici qualsiasi grado, sintomi muscoloscheletrici quali algie ossee ed articolari e modifiche della libido con una qualità dell’evidenza elevata. Non sono state osservate differenze in termini di: ipertensione qualsiasi grado, ischemia miocardica qualsiasi grado, ictus emorragico qualsiasi grado. Non riportato: disturbi del tono dell’umore. Alla luce della rilevanza dei risultati dell’analisi combinata degli studi TEXT e SOFT a cui è stata attribuita una qualità moderata, i panelist all’unanimità hanno giudicato il bilancio beneficio/danno favorevole per la combinazione di AI e soppressione ovarica. La mancanza del dato di sopravvivenza ha portato 8 panelist ad esprimersi per una raccomandazione condizionata a favore.
Implicazioni per le ricerche future: Il dato relativo alla sopravvivenza globale nell’analisi combinata degli studi TEXT e SOFT ed ulteriori studi prospettici potranno chiarire ulteriormente il ruolo degli AI in pre-menopausa.
Raccomandazione clinica: Nelle donne in pre-menopausa con carcinoma mammario operato, recettori ormonali positivi, HER2-negativo ad alto rischio candidate a ricevere soppressione ovarica, il trattamento con inibitore dell’aromatasi può essere preso in considerazione. (Qualità globale delle prove: moderata; forza della raccomandazione: condizionata a favore).

2.2.2.1.2. ESTENSIONE DELLA TERAPIA ENDOCRINA ADIUVANTE NELLE DONNE IN PRE MENOPAUSA OLTRE I 5 ANNI
Non sono attualmente disponibili studi dedicati sulla durata ottimale della terapia endocrina adiuvante nelle pazienti in pre-menopausa. Tuttavia, oltre la metà delle recidive da carcinoma mammario si verifica dopo i primi 5 anni dalla diagnosi e le pazienti in pre-menopausa mostrano un rischio significativamente aumentato di recidive tardive rispetto alle pazienti post-menopausali. Pertanto, sulla base delle analisi per sottogruppi effettuate su studi clinici randomizzati, il prolungamento della terapia endocrina oltre i 5 anni può essere preso in considerazione.

Estensione della terapia con tamoxifene per 10 anni
Dopo 5 anni di tamoxifene, la prosecuzione per ulteriori 5 anni viene presa in considerazione nelle donne con carcinoma mammario operato in base ai risultati degli studi ATLAS e aTToM, valutando comunque il rapporto rischi/benefici. La riduzione assoluta del rischio di recidiva nelle pazienti ad alto rischio che proseguano tamoxifene per ulteriori 5 anni è del 3,7% e la riduzione assoluta del rischio di morte è del 2,8%.

Estensione della terapia con inibitori dell’aromatasi per 5 anni dopo 5 anni di tamoxifene
Il trattamento con inibitori dell’aromatasi dopo 5 anni di tamoxifene è associato a un beneficio clinicamente e statisticamente significativo in sopravvivenza libera da malattia e in sopravvivenza libera da recidiva a distanza nelle donne in pre-menopausa alla diagnosi che durante il trattamento adiuvante con chemioterapia o con tamoxifene siano andate in menopausa. Dal momento che sono riportati casi di ripresa della funzionalità ovarica durante trattamento con inibitori dell’aromatasi, in queste pazienti è necessario rivalutare e monitorare periodicamente la funzionalità ovarica.

Estensione della terapia dopo soppressione ovarica associata a tamoxifene o inibitore dell’aromatasi
Non esistono dati a supporto della prosecuzione della terapia endocrina oltre il quinto anno in pazienti in pre-menopausa trattate con 5 anni di soppressione ovarica + tamoxifene o exemestane. In queste pazienti la prosecuzione della terapia endocrina con tamoxifene viene talvolta considerata sulla base del rapporto rischio/beneficio. Non esistono dati sulla prosecuzione del trattamento con il solo inibitore dell’aromatasi.

2.2.2.1.3. GESTIONE CLINICA DELLA TERAPIA ORMONALE ADIUVANTE IN DONNE IN PRE-MENOPAUSA
Nelle donne in pre-menopausa, la soppressione ovarica può essere ottenuta chirurgicamente con intervento di ovariectomia bilaterale, tramite irradiazione delle ovaie o, più comunemente, attraverso somministrazione intramuscolo dei farmaci analoghi dell’ormone LHRH (leuprorelina, triptorelina). La soppressione ovarica farmacologica è stata la metodica più frequentemente adottata negli studi clinici ed è quella attualmente più utilizzata nella pratica clinica. Tuttavia, è stato stimato che circa il 20% delle pazienti in terapia con LHRH-analogo + inibitore dell’aromatasi non raggiunge un’adeguata soppressione, pertanto nelle pazienti in terapia con LHRH-analogo e inibitore dell’aromatasi è consigliabile effettuare un monitoraggio periodico dei dosaggi ormonali (FSH ed estradiolo). In caso di valori suggestivi di ripresa dell’attività ovarica, nella pratica clinica vengono presi in considerazione il passaggio a tamoxifene o, in alternativa, l’ovariectomia chirurgica bilaterale.


2.2.2.2. ORMONOTERAPIA ADIUVANTE NELLE DONNE IN POST-MENOPAUSA
2.2.2.2.1. OPZIONI TERAPEUTICHE NELLE DONNE IN POST MENOPAUSA
Inibitori dell’aromatasi
Nelle donne in post-menopausa con carcinoma mammario infiltrante operato candidate ad ormonoterapia adiuvante dovrebbe essere presa in considerazione una terapia che comprenda inibitori dell’aromatasi. Gli inibitori dell’aromatasi in post-menopausa riducono significativamente il rischio di recidiva e di morte correlata a carcinoma mammario, sia quando vengono somministrati per 5 anni (strategia upfront), sia quando vengono somministrati per 3-2 anni dopo 2-3 anni di tamoxifene (strategia switch). Studi recenti non hanno mostrato alcuna differenza di efficacia e tollerabilità tra i tre differenti inibitori dell’aromatasi. Gli studi dimostrano una riduzione nell’incidenza di neoplasie uterine nelle pazienti in trattamento con inibitori dell’aromatasi rispetto al tamoxifene e un aumento nell’incidenza di fratture ossee.
Quesito: Nelle pazienti in post-menopausa con carcinoma mammario operato ER-positivo e/o PgR-positivo candidate ad ormonoterapia adiuvante una terapia che comprenda inibitori dell’aromatasi in prima intenzione è raccomandabile?
È stata eseguita una ricerca bibliografica della letteratura sulle banche dati Medline ed Embase. Dopo la rimozione dei duplicati e l’acquisizione dei full-text è stato incluso 1 studio relativo ad una metanalisi. In sintesi si tratta di una metanalisi di dati individuali di 31920 donne in post-menopausa con carcinoma mammario a recettori ormonali positivi incluse nell’ambito di trial randomizzati di: 5 anni di inibitore dell’aromatasi vs 5 anni di tamoxifene; 5 anni di inibitore dell’aromatasi vs 2-3 anni di tamoxifene seguito da inibitore dell’aromatasi a completare i 5 anni; 2-3 anni di tamoxifene seguiti da inibitore dell’aromatasi a completare i 5 anni vs 5 anni di tamoxifene.
Confronto 5 anni di inibitore dell’aromatasi vs 5 anni di tamoxifene: è stata osservata una riduzione significativa del rischio relativo di recidiva a favore dell’inibitore dell’aromatasi durante il periodo 0-1 anno e 2-4 anni, e non significativa successivamente; la mortalità BC-correlata a 10 anni è risultata essere inferiore con inibitore dell’aromatasi vs tamoxifene.
Confronto 5 anni di inibitore dell’aromatasi vs 2-3 anni di tamoxifene seguito da inibitore dell’aromatasi a completare i 5 anni: è stata osservata una riduzione significativa del rischio relativo di recidiva a favore dell’inibitore dell’aromatasi durante il periodo 0-1 anno, ma non nel periodo in cui entrambi i gruppi ricevevano inibitore dell’aromatasi durante gli anni 2-4 o successivamente.
Confronto 2-3 anni di tamoxifene seguiti da inibitore dell’aromatasi a completare i 5 anni vs 5 anni di tamoxifene: è stata osservata una riduzione significativa del rischio relativo di recidiva a favore dell’inibitore dell’aromatasi durante gli anni 2-4 ma non successivamente e la mortalità BC-correlata era inferiore con la strategia di switch ad inibitore dell’aromatasi rispetto alla prosecuzione di tamoxifene.
Aggregando i 3 confronti: è stata osservata una riduzione significativa del rischio relativo di recidiva a favore dell’inibitore dell’aromatasi durante il periodo in cui i trattamenti differivano, ma non successivamente; è stata osservata una riduzione significativa della mortalità BC-correlata e della mortalità per tutte le cause durante il periodo in cui i trattamenti differivano e successivamente. Il trattamento con inibitore dell’aromatasi, rispetto a tamoxifene, si è associato a meno eventi di neoplasie endometriali e più eventi di frattura ossea.
Limiti: Nella valutazione degli studi inclusi non sono state riscontrate limitazioni in termini di rischio di bias, imprecisione, inconsistenza, diretta applicabilità dei risultati (indirectness) e publication bias.
Bilancio beneficio/danno: In conclusione, il trattamento con inibitori dell’aromatasi si associa, rispetto a tamoxifene, ad una significativa riduzione del rischio di eventi di DFS, della mortalità cancro-specifica e dell’incidenza di neoplasie uterine. Tuttavia, rispetto al trattamento con tamoxifene, l’uso di inibitori dell’aromatasi si associa ad un significativo aumento del rischio di fratture ossee. Nelle donne in cui è controindicato l’uso degli antiaromatasici o che sviluppano tossicità gravi (ad es. di tipo muscolo-scheletrico), può essere presa in considerazione una terapia con tamoxifene per 5 anni, oppure la sequenza tamoxifene per 2-3 anni seguito da antiaromatasico per 3-2 anni.
Raccomandazione clinica: Nelle pazienti in post-menopausa con carcinoma mammario operato ER-positivo e/o PgR-positivo candidate ad ormonoterapia adiuvante una terapia che comprenda antiaromatasici dovrebbe essere considerata in prima intenzione. (Qualità globale delle prove: alta; forza della raccomandazione: forte a favore).

Tamoxifene
Numerosi studi randomizzati hanno confrontato l’efficacia degli inibitori dell’aromatasi vs tamoxifene nel trattamento adiuvante delle donne in post-menopausa. Il trattamento con inibitori dell’aromatasi, somministrati upfront per 5 anni oppure con strategia switch (dopo 2-3 anni di tamoxifene), si è dimostrato superiore in termini di riduzione del rischio di recidiva e morte da carcinoma mammario rispetto a 5 anni di tamoxifene. Tuttavia, nelle pazienti in post-menopausa con carcinoma mammario operato candidate a ormonoterapia adiuvante, in cui il trattamento adiuvante con inibitori dell’aromatasi sia controindicato o risulti scarsamente tollerato, la terapia con tamoxifene adiuvante per almeno 5 anni ha dimostrato una riduzione del rischio di recidiva e di morte rispetto al placebo e può essere presa in considerazione.

2.2.2.2.2. ESTENSIONE DELLA TERAPIA ENDOCRINA ADIUVANTE NELLE DONNE IN POST MENOPAUSA OLTRE I 5 ANNI
La prosecuzione della terapia ormonale oltre i 5 anni deve essere considerata sulla base della valutazione del rapporto rischi/benefici. È disponibile uno strumento online in grado di stimare il rischio di recidive tardive nelle pazienti già trattate con terapia endocrina adiuvante per 5 anni. Questo strumento si chiama CTS 5 Calculator e permette, sulla base della dimensione del tumore, del grado del tumore, dell’età e del numero di linfonodi coinvolti, di identificare le pazienti a più elevato rischio di recidiva e per le quali la prosecuzione della terapia endocrina adiuvante oltre i 5 anni può essere presa in considerazione. Le pazienti sono considerate a basso rischio di sviluppare una recidiva tardiva se il loro rischio è inferiore al 5%, a rischio intermedio tra il 5 e il 10%, o ad alto rischio di recidiva se è superiore al 10% a 5/10 anni.
Un ulteriore strumento potenzialmente utile per guidare la decisione sull’estensione della terapia endocrina nelle pazienti con linfonodi negativi oppure con 1-3 linfonodi positivi e che abbiano già ultimato 5 anni di terapia endocrina adiuvante è rappresentato dal Breast Cancer Index (BCI).

Estensione della terapia endocrina adiuvante dopo 5 anni di tamoxifene
Gli studi ATLAS e aTToM hanno valutato l’estensione della terapia endocrina adiuvante con tamoxifene a seguito di 5 anni di terapia con il medesimo farmaco. Entrambi gli studi hanno dimostrato una riduzione statisticamente significativa sia in termini di recidiva che di mortalità nelle pazienti trattate con 10 anni di tamoxifene totali rispetto a 5 anni.
Gli studi MA17 e NSAPB B-33 hanno valutato invece l’estensione della terapia endocrina con 5 anni di inibitori dell’aromatasi dopo 5 anni di tamoxifene. Lo studio MA17 ha dimostrato una riduzione statisticamente significativa del rischio di recidiva (locoregionale e a distanza) grazie all’estensione della terapia con inibitori dell’aromatasi per ulteriori 5 anni. Il beneficio è stato osservato indipendentemente dallo stato linfonodale e da un eventuale precedente trattamento chemioterapico, mentre una differenza in sopravvivenza globale è stata osservata solo nel sottogruppo con linfonodi ascellari positivi. Analogamente, lo studio NSABP B-33 ha dimostrato un vantaggio statisticamente significativo in termini di recidiva locoregionale e a distanza.

Estensione della terapia endocrina adiuvante dopo 5 anni di terapia contenente inibitori dell’aromatasi
Due studi hanno valutato, in pazienti pretrattate con 2/3 anni di tamoxifene, il beneficio clinico della prosecuzione della terapia con inibitori dell’aromatasi (per una durata totale di 7/8 anni o 10 anni di ormonoterapia) rispetto ai 5 anni totali di ormonoterapia.
Lo studio GIM4 ha randomizzato le pazienti post-menopausali già trattate con 2/3 anni di tamoxifene a ricevere 3/2 anni o 5 anni di terapia con letrozolo fino ad un totale di 7/8 anni di ormonoterapia adiuvante. Questo studio ha dimostrato un vantaggio statisticamente significativo sia in DFS che in OS con l’estensione fino a 7-8 anni della terapia ormonale rispetto alla durata di 5 anni. 
Lo studio DATA ha invece randomizzato le pazienti ad effettuare 3 anni vs 6 anni di anastrozolo dopo 2/3 anni di tamoxifene ed è stata osservata una tendenza a favore dei 6 anni di inibitore dell’aromatasi in termini di DFS e, consensualmente, l’analisi per sottogruppi post-hoc ha mostrato un beneficio significativo dalla terapia extended nelle pazienti a più alto rischio di recidiva (pT >=2, N+).

Efficacia dell’estensione della terapia endocrina adiuvante a 10 anni totali
Lo studio NSABP B-42 ha valutato l’efficacia di 10 anni di terapia endocrina totale vs 5 anni di terapia ormonale adiuvante contenente un inibitore dell’aromatasi (somministrato upfront o per 3/2 anni dopo 2/3 anni di tamoxifene). Ad un follow-up mediano di 9 anni questo studio ha mostrato un vantaggio statisticamente significativo in DFS, rispettivamente del 76,1% nel braccio letrozolo extended e del 72,1% nel braccio placebo. Gli studi IDEAL e ABCSG-16 hanno valutato l’efficacia di 2/2,5 anni vs 5 anni di letrozolo in pazienti post-menopausali già trattate con 5 anni di terapia endocrina adiuvante. Entrambi gli studi non hanno dimostrato vantaggio in termini di sopravvivenza libera da malattia. Lo studio ABCSG-16, tuttavia, includeva soprattutto pazienti a basso rischio di recidiva. Per quanto riguarda lo studio IDEAL, invece, da una recente analisi è emerso come la popolazione dello studio valutata a più alto rischio di recidiva tramite Breast Cancer Index sia quella che ottiene maggior beneficio dal prolungamento della terapia adiuvante fino a 10 anni totali, con un beneficio assoluto in termini di intervallo libero da recidiva del 9,8% nelle pazienti trattate con 10 anni di terapia ormonale rispetto a 7,5 anni.
Pertanto, sulla base degli studi clinici attualmente pubblicati, è possibile concludere che nelle donne in post-menopausa che abbiano completato 5 anni di ormonoterapia la prosecuzione dell’ormonoterapia oltre il quinto anno con un inibitore dell’aromatasi, fino al completamento di almeno 7/8 anni totali di ormonoterapia, sia associata a una riduzione significativa del rischio di recidiva e di morte.
La scelta di proseguire ulteriormente la terapia con inibitori dell’aromatasi fino a 10 anni complessivi di terapia ormonale adiuvante non sembra essere associata ad un vantaggio rispetto ai 7/8 anni totali, salvo per le pazienti ad alto rischio di recidiva, per le quali la scelta sulla durata della terapia deve comunque sempre basarsi sulla valutazione dei rischi, delle tossicità e del potenziale beneficio nella singola paziente.

Prosecuzione dell’ormonoterapia oltre i 10 anni totali
Attualmente non è da consigliarsi nella pratica clinica la prosecuzione della terapia endocrina adiuvante oltre i 10 anni di terapia totali. L’unico studio che ha valutato tale approccio è lo studio MA17R che ha valutato una durata di 15 anni vs 10 anni di ormonoterapia adiuvante. In questo studio la terapia extended ha determinato un vantaggio significativo in DFS, mentre non ha dimostrato alcuna differenza in OS. Tuttavia, lo studio MA17R ha utilizzato una definizione non standard di DFS, escludendo dagli eventi i decessi non correlati a carcinoma mammario e l’insorgenza di seconde neoplasie primitive, due dei più importanti rischi competitivi di morte per le pazienti post-menopausali con tumore mammario ormonoresponsivo.

Efficacia e tollerabilità della terapia ormonale adiuvante intermittente
Lo studio SOLE ha randomizzato pazienti libere da malattia dopo 5 anni di terapia ormonale adiuvante a trattamento con letrozolo per ulteriori 5 anni secondo schedula intermittente (9 mesi on e 3 mesi off per 4 anni, poi 12 mesi on l’ultimo anno) vs 5 anni di trattamento in continuo. Lo studio non ha dimostrato alcuna differenza di beneficio in termini di DSF (primary endpoint) tra i due bracci di trattamento, mentre è stato osservato un piccolo ma significativo miglioramento nella qualità di vita a favore della schedula intermittente, con riduzione dell’atrofia vaginale, dei disturbi vasomotori, dei disturbi del sonno e dell’umore. Nessuna differenza statisticamente significativa è invece emersa per ipertensione, artralgie, osteoporosi ed eventi scheletrici. Alla luce dei dati attuali, la schedula intermittente non è da considerarsi lo standard. Tuttavia, i dati di tale studio sono importanti nell’evidenziare il beneficio nel proseguire la terapia ormonale adiuvante anche in caso di interruzioni prolungate (1-3 mesi).
Quesito: Nelle pazienti in post-menopausa con carcinoma mammario infiltrante operato ER positivo e/o PgR-positivo che hanno completato 5 anni di terapia ormonale adiuvante comprendente inibitori delle aromatasi, è raccomandato proseguire la terapia con inibitori delle aromatasi secondo strategia extended?
3 studi (AERAS, GIM-4, ABCSG-16) non sono stati pubblicati in esteso e pertanto non sono stati considerati nella votazione del presente quesito. Nei rimanenti 5 studi (IDEAL, DATA, NSABP B-42, SOLE, SOLE-EST) la DFS non ha raggiunto la significatività statistica, ma si è evidenziato un trend positivo a favore della terapia proseguita dopo 5 anni. Per quanto riguarda lo studio NSABP B-42, sono stati presi in considerazione per il presente quesito SOLO i risultati dell’analisi principale pubblicata in esteso, e non i dati di aggiornati al follow-up di 9 anni (disponibili solo in forma di abstract).
Limiti: Nella valutazione degli studi inclusi sono state riscontrate limitazioni prevalentemente in termini di rischio di selection bias. Inoltre, gli studi inclusi presentano tempi di follow-up non sufficientemente prolungati per poter determinare l’effetto della strategia extended con inibitori dell’aromatasi sulla mortalità cancro-specifica.
Bilancio beneficio/danno: Cinque tra gli studi presi in considerazione hanno mostrato un trend positivo nei confronti dell’aumento delle fratture osteoporotiche nel gruppo di pazienti in terapia con AI in esteso, senza tuttavia raggiungere la significatività statistica. Nello studio MA17R si evidenziavano maggiori effetti collaterali relativi alla salute dell’osso nelle pazienti del gruppo letrozolo e un miglioramento dello stato di densità minerale ossea al termine della terapia endocrina nel gruppo placebo rispetto al gruppo letrozolo, statisticamente significativo (p < 0,001). La metanalisi discussa dal gruppo di Oxford ha mostrato un rischio di fratture ossee aumentato del 25% nelle pazienti che proseguivano il trattamento con inibitori delle aromatasi oltre il quinto anno. Inoltre, nello studio NSABP B-42 è stato descritto un incremento del rischio di trombosi arteriosa, dopo 2,5 anni di trattamento, nel gruppo con AI rispetto al placebo (1,85; 1,18-2,88; p=0,0069).
Raccomandazione clinica: Nelle pazienti in post-menopausa con carcinoma mammario operato ER-positivo e/o PgR-positivo e con linfonodi positivi alla diagnosi, che hanno completato una terapia endocrina adiuvante comprendente AI nei primi 5 anni, l’estensione ulteriore della terapia con inibitori delle aromatasi può essere presa in considerazione in funzione del rischio residuo di ripresa di malattia. (Qualità globale delle prove: alta; forza della raccomandazione: condizionata a favore).


2.2.2.3. ORMONOTERAPIA ADIUVANTE ASSOCIATA AD INIBITORI DI CICLINE (CDK) 4/6 NELLE DONNE AD ALTO RISCHIO DI RECIDIVA
Tre studi randomizzati di fase III hanno valutato l’aggiunta di CDK4/6i alla terapia endocrina adiuvante nelle pazienti candidate a ormonoterapia adiuvante ad alto rischio di recidiva. Di questi, 2 studi (PALLAS e PENELOPE-B) hanno valutato l’associazione di palbociclib alla terapia endocrina e uno (monarchE) l’aggiunta di abemaciclib alla terapia endocrina. 
La durata della terapia adiuvante con CDK4/6i è stata di 2 anni negli studi PALLAS e monarchE e di 1 anno nello studio PENELOPE-B. 
Di questi 3 studi, solamente il monarchE ha dimostrato un beneficio statisticamente significativo in termini di iDFS (invasive disease-free survival) e DDFS (distant disease-free survival) dall’aggiunta di abemaciclib per 2 anni in associazione ad ormonoterapia rispetto al trattamento con sola ormonoterapia.
Grazie a questi dati di efficacia, abemaciclib adiuvante ha ricevuto l’approvazione di FDA ed EMA. In Italia, abemaciclib (+terapia endocrina) ha ricevuto, con determina AIFA numero 415/2023 (07/06/2023) rimborsabilità da parte del SSN secondo la seguente indicazione: “abemaciclib, in associazione alla terapia endocrina, è indicato per il trattamento adiuvante di pazienti adulti con carcinoma mammario HR+/HER2- in fase iniziale, a linfonodi positivi, ad alto rischio di recidiva”. L’alto rischio di recidiva è stato definito da caratteristiche cliniche e patologiche corrispondenti alla coorte 1 dello studio monarchE (la coorte 1 rappresentava circa il 91% della popolazione ITT dello studio monarchE): >=4 linfonodi ascellari positivi o 1-3 linfonodi ascellari positivi e almeno uno dei seguenti criteri: dimensione del tumore >=5 cm o grado istologico 3. Nelle donne in pre- o perimenopausa, la terapia endocrina con inibitore dell’aromatasi deve essere associata a un LHRHanalogo. 
Inoltre, abemaciclib è attualmente prescrivibile secondo uso compassionevole nominale per l’utilizzo nel trattamento adiuvante in associazione alla terapia endocrina in pazienti adulti con carcinoma mammario precoce operato, ormono-positivo, HER2-negativo, linfonodi-positivi, ad alto rischio di recidiva corrispondenti alla coorte 2 dello studio (la coorte 2 rappresentava circa il 9% della popolazione ITT dello studio monarchE).
Quesito: Dovrebbe un trattamento adiuvante con abemaciclib + terapia endocrina versus terapia endocrina essere utilizzato per pazienti con carcinoma mammario HR+/HER2- N+ ad alto rischio?
Lo studio di fase III randomizzato open-label monarchE ha incluso pazienti con carcinoma mammario a recettori ormonali positivi/HER2-negativo ad alto rischio (n=5637), secondo due coorti, coorte 1 (n=5120): positività di 4 o più linfonodi ascellari o da 1 a 3 linfonodi ascellari con almeno una delle seguenti condizioni: dimensioni della neoplasia >=5 cm, grado istologico 3; coorte 2 (n=517): da 1 a 3 linfonodi ascellari e Ki67 (valutazione centralizzata) >=20% (in assenza di: dimensioni della neoplasia >=5 cm o G3). Precedente chemioterapia (neo)adiuvante e radioterapia erano permesse, ma non mandatorie. È tuttavia importante sottolineare che più del 95% delle pazienti aveva ricevuto chemioterapia (neo)adiuvante. Le pazienti sono state randomizzate a ricevere terapia endocrina adiuvante standard con o senza l’aggiunta di abemaciclib (150 mg 2 volte al giorno per 2 anni).
Da questo studio è risultato come, in questa popolazione di pazienti ad alto rischio di recidiva, l’aggiunta di abemaciclib sia efficace rispetto alla terapia endocrina standard in termini di iDFS e DDFS, con tassi di iDFS a 2 anni pari al 92,2% (braccio abemaciclib) rispetto all’88,7% (terapia endocrina standard) e con tassi di DRFS a 2 anni del 93,6% (braccio abemaciclib) e del 90,3% (terapia endocrina standard). Al successivo aggiornamento con follow-up mediano 42 mesi, si conferma il vantaggio a favore del braccio abemaciclib rispetto a terapia endocrina standard, in termini di IDFS (IDFS a 4 anni: 85,8% vs 79,4%, rispettivamente; HR 0,664; IC95% 0,578-0,762) e DRFS (DRFS a 4 anni: 88,4% vs 82,5%, rispettivamente; HR 0,659; IC95% 0,567-0,767). L’analisi di sopravvivenza a seconda della coorte dello studio ha rivelato nella coorte 1 un impatto significativo in termini di IDFS (HR 0,653; IC95% 0,567-0,753) e DRFS (HR 0,652; IC95% 0,558-0,761) a favore di abemaciclib + terapia endocrina rispetto a sola terapia endocrina, mentre non sono state osservate differenze significative nella coorte 2. È importante sottolineare come la coorte 2 abbia incluso pazienti con caratteristiche clinico-patologiche di rischio intermedio e pertanto i dati relativi a tale analisi appaiano immaturi. Alla seconda analisi ad interim per l’endpoint OS, non sono state osservate differenze significative nella popolazione ITT e nell’analisi per coorte di studio, tuttavia i dati sono immaturi. Nell’ambito della coorte 1, la magnitudo di beneficio conferito dall’aggiunta di abemaciclib al trattamento endocrino è risultata essere indipendente dai valori di Ki67.
Sulla scorta di tali considerazioni, con particolare riferimento alla numerosità ridotta della coorte 2 (circa 9% dell’ITT) e dell’immaturità dei dati di IDFS e DRFS nell’ambito di tale sottogruppo, il quesito in oggetto fa riferimento alla popolazione con carcinoma mammario HR+/HER2- N+ ad alto rischio, definito tale sulla base dei criteri della coorte 1 dello studio monarchE.
L’associazione di abemaciclib alla terapia endocrina standard ha dimostrato tossicità maggiori con eventi avversi di grado >=3 che si sono verificati nel 45,9% dei pazienti nel braccio con abemaciclib e nel 12,9% dei pazienti nel braccio di controllo. Gli effetti indesiderati più frequenti dovuti al trattamento con abemaciclib sono stati diarrea, neutropenia e fatigue.
Limiti: Detection bias e performance bias (studio open-label).
Bilancio beneficio/danno: In considerazione del vantaggio osservato in termini di IDFS e DRFS, pur in assenza di un vantaggio in OS (dati immaturi), a fronte del profilo di tossicità nel complesso maneggevole e considerati i limiti sopra-descritti, il bilancio beneficio/danno appare probabilmente a favore dell’aggiunta di abemaciclib al trattamento endocrino standard in pazienti con carcinoma mammario a recettori ormonali positivi/HER2-negativo ad alto rischio.
Raccomandazione clinica: In pazienti con carcinoma mammario HR+/HER2- N+ ad alto rischio (positività >=4 linfonodi ascellari o da 1 a 3 linfonodi ascellari con almeno una delle seguenti condizioni: dimensioni della neoplasia >=5 cm e/o grado istologico 3 (coorte 1 dello studio monarchE)) un trattamento adiuvante con abemaciclib + terapia endocrina può essere considerato rispetto a terapia endocrina (qualità globale delle prove: moderata; forza della raccomandazione: condizionata a favore).


2.2.3. CHEMIOTERAPIA ADIUVANTE
2.2.3.1. CONSIDERAZIONI GENERALI: TIMING E DURATA
Prima di descrivere i vari schemi di chemioterapia adiuvante, è importante sottolineare due aspetti generali:
L’intervallo ottimale tra l’intervento chirurgico e l’avvio della chemioterapia adiuvante non è attualmente definito con certezza. Infatti, i dati di letteratura in merito non sono omogenei e, pertanto, risulta difficile identificare in modo univoco l’intervallo massimo di tempo tra l’intervento chirurgico e l’inizio della chemioterapia adiuvante. Resta quindi valida la raccomandazione ad avviare il trattamento chemioterapico adiuvante non appena la paziente abbia completato il decorso operatorio, mantenendo come obiettivo l’inizio del trattamento entro le 4-8 settimane dall’intervento (soprattutto in caso di carcinoma mammario di sottotipo triplo negativo).
La durata ottimale della chemioterapia adiuvante è da 4 a 8 cicli.
2.2.3.2. SCHEMI DI CHEMIOTERAPIA ADIUVANTE
Nelle pazienti con carcinoma mammario operato candidate a trattamento chemioterapico adiuvante, dovrebbe essere presa in considerazione una polichemioterapia, in quanto i dati derivanti dalle metanalisi e dagli studi clinici evidenziano che la polichemioterapia è superiore alla monochemioterapia in termini di DFS e OS.
Di seguito sono riportati i principali regimi chemioterapici adiuvanti.

2.2.3.2.1. Schemi CMF like (I generazione)
In fase adiuvante si consiglia la somministrazione effettuata nei giorni 1 e 8, ogni 28 giorni rispetto alla somministrazione ogni 21 giorni, in quanto non esiste alcun studio che abbia confrontato queste due diverse schedule in ambito adiuvante (nel setting metastatico la schedula 1 e 8, ogni 28 giorni, è risultata superiore alla schedula ogni 21).
Tra questi schemi ci sono:
CMF classico: Ciclofosfamide (dose e schedula: 100 mg/die per os giorni 1➔14 ogni 28 giorni; numero cicli: 6), Metotrexate (dose e schedula: 40 mg/mq ev, giorni 1, 8- ogni 28 giorni; numero cicli: 6), 5-fluorouracile (dose e schedula: 600 mg/mq ev, giorni 1, 8- ogni 28 giorni; numero cicli: 6).
CMF endovena: Ciclofosfamide (dose e schedula: 600 mg/mq ev, giorni 1, 8- ogni 28 giorni; numero cicli: 6), Metotrexate (dose e schedula: 40 mg/mq ev, giorni 1, 8- ogni 28 giorni; numero cicli: 6), 5-fluorouracile (dose e schedula: 600 mg/mq ev, giorni 1, 8- ogni 28 giorni; numero cicli: 6).
Questi schemi riducono mediamente il rischio di recidiva a 10 anni del 30% (RR=0,70; IC95%:0,63-0,77) e di mortalità globale del 16% (RR=0,84; IC95%:0,76-0,93). Lo schema CMF può essere utilizzato in pazienti con controindicazioni ad uso di antracicline (considerare in tali pazienti come alternativa lo schema con docetaxel e ciclofosfamide x 4) oppure in pazienti che rifiutano in modo assoluto un’alopecia completa. Le pazienti anziane hanno una scarsa tollerabilità a CMF.

2.2.3.2.2. Schemi con antracicline e senza taxani (II generazione)
Questi regimi sono mediamente più efficaci dei regimi CMF-like. Tuttavia, è chiaro che non tutti i regimi contenenti antracicline sono ugualmente efficaci.
Tra questi schemi ci sono:
AC (Regimi di II generazione a bassa efficacia): Adriamicina (dose e schedula: 60 mg/mq giorno 1- ogni 21 giorni; numero cicli: 4) oppure Epirubicina (dose e schedula: 90 mg/mq giorno 1- ogni 21 giorni; numero cicli: 4), Ciclofosfamide (600 mg/mq ev, giorno 1- ogni 21 giorni).
I regimi sono sostanzialmente equivalenti al CMF in termini di efficacia terapeutica ma hanno diverso profilo di tossicità inducendo minore tossicità gonadica ma maggiore alopecia e cardiotossicità.
A/E → CMF (Regimi di II generazione ad alta efficacia.): Adriamicina (dose e schedula: 75 mg/mq giorno 1- ogni 21 giorni; numero cicli: 4) oppure Epirubicina (dose e schedula: 90 mg/mq giorno 1- ogni 21 giorni; numero cicli: 4), CMF (dose e schedula come CMF classico o endovena; numero cicli: 4).
CAF: Ciclofosfamide (dose e schedula: 100 mg/die per os, giorni 1➔14- ogni 28 giorni; numero cicli: 6), Adriamicina (dose e schedula: 30 mg/mq ev, giorni 1, 8- ogni 28 giorni; numero cicli: 6), 5-fluorouracile (dose e schedula: 500 mg/mq ev, giorni 1, 8- ogni 28 giorni; numero cicli: 6).
CEF canadese: Ciclofosfamide (dose e schedula: 75 mg/die per os giorni 1➔14- ogni 28 giorni; numero cicli: 6), Epirubicina (dose e schedula: 60 mg/mq ev, giorni 1, 8- ogni 28 giorni; numero cicli: 6), 5-fluorouracile (dose e schedula: 600 mg/mq ev, giorni 1, 8- ogni 28 giorni; numero cicli: 6). 
FAC: 5-fluorouracile (dose e schedula: 500-600 mg/mq ev, giorno 1- ogni 21 giorni; numero cicli: 6), Adriamicina (dose e schedula: 50-60 mg/mq ev, giorno 1- ogni 21 giorni; numero cicli: 6), Ciclofosfamide (dose e schedula: 500-600 mg/mq ev, giorno 1- ogni 21 giorni; numero cicli: 6).
FEC: 5-fluorouracile (dose e schedula: 500-600 mg/mq ev, giorno 1- ogni 21 giorni; numero cicli: 6), Epirubicina (dose e schedula: 75-100 mg/mq ev, giorno 1- ogni 21 giorni; numero cicli: 6), Ciclofosfamide (dose e schedula: 500-600 mg/mq ev, giorno 1- ogni 21 giorni; numero cicli: 6).
Si tratta di regimi più efficaci rispetto al CMF ma gravati da una maggior tossicità acuta e tardiva (rara ma comprendente lo sviluppo di insufficienza cardiaca congestizia e di leucemia mieloide acuta). La frequenza di questi effetti tossici, comunque, per quanto probabilmente sottostimata, non incide in modo rilevante sulla riduzione della mortalità globale dimostrata con l’utilizzo di trattamenti contenenti antracicline rispetto a CMF.

2.2.3.2.3. Schemi con taxani con antracicline in sequenza o in combinazione (III generazione)
Questi regimi di terza generazione sono mediamente superiori a quelli di seconda generazione e producono un’ulteriore riduzione del rischio di recidiva (RR=0,87) del 13% e di morte (RR=0, 89) dell’11%.

2.2.3.2.4. Regimi sequenziali
I regimi sequenziali sono associati ad un profilo di tossicità migliore rispetto ai regimi in combinazione. Inoltre, i regimi sequenziali permettono di ridurre la dose totale di antracicline (e di ridurre quindi l’incidenza di cardiotossicità). Questi regimi costituiscono gli schemi terapeutici più utilizzati nelle donne a rischio moderato-alto.
AC/EC → paclitaxel settimanale: Adriamicina (dose e schedula: 60 mg/mq ev, giorno 1- ogni 21 giorni; numero cicli: 4) oppure Epirubicina (dose e schedula: 90 mg/mq ev, giorno 1- ogni 21 giorni), Ciclofosfamide (dose e schedula: 600 mg/mq ev, giorno 1- ogni 21 giorni), Paclitaxel (dose e schedula: 80 mg/mq/settimana ev per 12 settimane).
FEC → paclitaxel settimanale: 5-fluorouracile (dose e schedula: 600 mg/mq ev, giorno 1- ogni 21 giorni; numero cicli: 4), Epirubicina (dose e schedula: 90 mg/mq ev, giorno 1- ogni 21 giorni), Ciclofosfamide (dose e schedula: 600 mg/mq ev, giorno 1- ogni 21 giorni), Paclitaxel (dose e schedula: 100 mg/mq/settimana ev; numero cicli: 8).
AC → docetaxel: Adriamicina (dose e schedula: 60 mg/mq ev, giorno 1- ogni 21 giorni; numero cicli: 4), Ciclofosfamide (dose e schedula: 600 mg/mq ev, giorno 1- ogni 21 giorni), Docetaxel (dose e schedula: 100 mg/mq ev, giorno 1- ogni 21 giorni; numero cicli: 4)
FEC 100 → docetaxel: 5-fluorouracile (dose e schedula: 500 mg/mq ev, giorno 1- ogni 21 giorni; numero cicli: 3), Epirubicina (dose e schedula: 100 mg/mq ev, giorno 1- ogni 21 giorni), Ciclofosfamide (dose e schedula: 500 mg/mq ev, giorno 1- ogni 21 giorni), Docetaxel (dose e schedula: 100 mg/mq ev, giorno 1- ogni 21 giorni; numero cicli: 3). 

2.2.3.2.5. Regimi concomitanti
TAC: Docetaxel (dose e schedula: 75 mg/mq ev,giorno 1- ogni 21 giorni; numero cicli: 6), Adriamicina (dose e schedula: 50 mg/mq ev, giorno 1- ogni 21 giorni; numero cicli: 6), Ciclofosfamide (dose e schedula: 500 mg/mq ev, giorno 1- ogni 21 giorni; numero cicli: 6). Con il supporto del G-CSF come profilassi primaria (per rischio di neutropenia febbrile >20%.
AC/EC dose-dense → paclitaxel dose-dense: Adriamicina (dose e schedula: 60 mg/mq ev, giorno 1-ogni 15 giorni) oppure Epirubicina (dose e schedula: 90 mg/mq ev, giorno 1- ogni 15 giorni), Ciclofosfamide (dose e schedula: 600 mg/mq ev, giorni 1- ogni 15 giorni), Paclitaxel (dose e schedula: 175 mg/mq ev, giorno 1- ogni 15 giorni; numero cicli: 4) + G-CSF (dose e schedula: Dal giorno + 3 al giorno +10 oppure G-CSF peghilato a 24 ore dalla chemioterapia)

2.2.3.2.6. Schemi contententi taxani senza antracicline
TC: Docetaxel (dose e schedula: 75 mg/mq ev, giorno 1- ogni 21 giorni; numero cicli: 4), Ciclofosfamide (dose e schedula: 600 mg/mq ev, giorno 1- ogni 21 giorni).

2.2.3.3. SCHEMI DI POLICHEMIOTERAPIA: CONSIDERAZIONI RELATIVE AGLI SCHEMI CHEMIOTERAPICI CONTENENTI TAXANI
Il paragone tra l’utilizzo dei taxani in concomitanza o in sequenza con le antracicline tra diverse schedule di somministrazione e tra i due taxani è stato effettuato nell’ambito dei cosiddetti studi di II generazione.

2.2.3.3.1. Utilizzo sequenziale o concomitante di antracicline e taxani
I risultati dello studio BIG 02-98 indicano che l’associazione sequenziale di antracicline e taxani ma non quella concomitante sia superiore a una chemioterapia con antracicline senza taxani. A questi risultati si sono aggiunti recentemente quelli dello studio BCIRG-005 che ha paragonato lo schema concomitante TAC (docetaxel, adriamicina e ciclofosfamide ogni 21 giorni, per 6 cicli) verso la sequenza AC➔T (adriamicina e ciclofosfamide ogni 21 giorni per 4 cicli, seguiti da docetaxel ogni 21 giorni per 4 cicli). A differenza dello studio BIG 02-98, non sono state registrate differenze significative in outcome clinico. Lo schema TAC è risultato maggiormente associato a neutropenia febbrile e piastrinopenia, mentre lo schema AC➔T ha comportato una maggiore probabilità di neuropatia sensoriale, alterazioni ungueali, mialgia e ritenzione di fluidi. Globalmente questi risultati supportano la preferenza per i regimi in cui il taxano è somministrato in maniera sequenziale rispetto alle antracicline.

2.2.3.3.2. Schemi sequenziali: schedula settimanale verso trisettimanale e confronto tra paclitaxel e docetaxel
Lo studio North American Breast Cancer Intergroup Trial E1199 ha confrontato, dopo 4 cicli di AC, il docetaxel con paclitaxel entrambi somministrati settimanalmente o ogni 3 settimane, senza evidenziare differenze statisticamente significative tra i due taxani né tra le due schedule (settimanale o trisettimanale). Considerando però il paclitaxel trisettimanale come il trattamento standard e confrontandolo con gli altri bracci, si sono evidenziati un vantaggio in DFS con il paclitaxel settimanale e con il docetaxel ogni 3 settimane ed un vantaggio in OS con il paclitaxel settimanale. Per quanto riguarda la tossicità, un’incidenza più elevata di neutropenia febbrile, di neutropenia e infezioni è stata osservata con il docetaxel, mentre la neurotossicità è stata più frequente con il paclitaxel settimanale. Un aggiornamento dello studio E1199 ad oltre di 12 anni di follow-up mediano è stato pubblicato nel 2015. Mentre in generale anche quest’analisi mostra una superiorità del paclitaxel settimanale o del docetaxel trisettimanale nei confronti del paclitaxel ogni 3 settimane in termini di DFS (statisticamente significativa) e solo marginale di OS, un’analisi per sottogruppi evidenzia un particolare vantaggio del paclitaxel settimanale sia in termini di DFS che di OS nelle pazienti con tumore a fenotipo triplo negativo. È preferibile quindi somministrare paclitaxel secondo la schedula settimanale (80 mg/mq/ev/settimana per 12 settimane oppure 100 mg/mq/ev/settimana per 8 settimane) oppure docetaxel secondo la schedula trisettimanale (100 mg/mq/ev/ogni 21 giorni, per 3-4 cicli). In caso di tumore triplo negativo, la schedula con paclitaxel potrebbe essere la scelta preferenziale.

2.2.3.3.3. Schemi contenenti taxani senza antracicline
Allo scopo di ridurre al minimo il rischio di cardiotossicità sono stati sviluppati regimi contenenti taxani, senza antracicline. Lo studio dell’US Oncology è l’unico che in fase adiuvante ha confrontato un regime contenente antracicline (AC: adriamicina 60 mg/mq, ciclofosfamide 600 mg/mq ogni 21 giorni, per 4 cicli) con un regime contenente taxani ma senza antracicline (TC: ciclofosfamide 600 mg/mq, docetaxel 75 mg/mq ogni 21 giorni per 4 cicli), evidenziando un beneficio in DFS e, ad un follow-up di 5 anni, anche in OS per lo schema contenente docetaxel. Lo schema TC può essere preso in considerazione nelle pazienti con controindicazioni non candidabili a terapia con antracicline e in alternativa allo schema CMF. Una recente analisi combinata di 3 studi di chemioterapia adiuvante (USOR 06-090, NSABP B-46/USOR 07132 e NSABP B-49), che hanno confrontato TC x 6 vs schemi di combinazione contenenti AC e taxano (TAC x 6 in 2 studi, vari schemi di combinazione nello studio NSABP B-49), per un totale di 4242 pazienti, ha dimostrato, ad un follow-up mediano di 3,3 anni, che TC x 6 è inferiore agli schemi contenenti antracicline e taxani. Tuttavia, la differenza in termini assoluti è limitata e le analisi esploratorie suggeriscono che i maggiori benefici dell’inclusione delle antracicline siano per i pazienti a recettori ormonali negativi e i pazienti a recettori ormonali positivi con linfonodi positivi.

2.2.3.3.4. Chemioterapia adiuvante dose-dense
Il ruolo della chemioterapia adiuvante dose-dense nel carcinoma mammario operato HER2-negativo è stato affrontato nell’ambito del seguente quesito.
Quesito: Nelle donne con carcinoma mammario operato HER2-negativo e linfonodi positivi, candidate a chemioterapia, gli schemi a base di antracicline e taxani dose-dense sono raccomandabili rispetto alla modalità di trattamento convenzionale?
Bilancio beneficio/danno: Per rispondere al quesito sono stati selezionati gli studi randomizzati che confrontano schemi di chemioterapia contenenti antracicline e taxani somministrati con schedula dose-dense verso schedula tradizionale. Sulla base di tale criterio sono stati identificati 7 studi randomizzati pubblicati tra il 2003 e il 2015, condotti su pazienti con diagnosi di carcinoma mammario operato linfonodi positivi; solo 1 studio includeva anche pazienti ad alto rischio linfonodi negativi (circa 11.000 pazienti totali). Nello studio di Swain et al 4894 donne con carcinoma mammario operato linfonodi positivi sono state randomizzate a ricevere: chemioterapia con schedula tradizionale con TAC (docetaxel, doxorubicina, ciclofosfamide) per 6 cicli; chemioterapia dose-dense (doxorubicina e ciclofosfamide dose-dense (q14) + pegfilgrastim seguiti da 4 cicli di paclitaxel (175 mg/mq) dose-dense (q14) + pegfilgrastim; chemioterapia dose-dense (doxorubicina e ciclofosfamide dose-dense (q14) + pegfilgrastim seguiti da 4 cicli di paclitaxel (175 mg/mq) in combinazione con gemcitabina (2000 mg/mq) dose-dense (q14) + pegfilgrastim.
Limitando il confronto ai due bracci non contenenti gemcitabina, ad un follow-up mediano di 64 mesi non sono state osservate differenze significative in termini di riduzione del rischio di morte (HR 0,86; IC95% 0,7-1,07) o di ricaduta (HR 0,93; IC95% 0,8-1,09).
Nello studio di Citron et al 2005 pazienti con carcinoma mammario operato sono state randomizzate a ricevere uno dei seguenti regimi: chemioterapia con schedula tradizionale: doxorubicina (A) x 4 cicli -->paclitaxel (T) x 4 --> ciclofosfamide (C) x 4 ogni 3 settimane; chemioterapia dose-dense con doxorubicina x 4 cicli --> paclitaxel x 4 --> ciclofosfamide x 4 ogni 2 settimane con filgrastim; chemioterapia con schedula tradizionale: AC x 4 --> T x 4 ogni 3 settimane; chemioterapia dose-dense con AC x 4 --> T x 4 ogni 2 settimane con supporto di filgrastim.
Limitando l’analisi agli ultimi due bracci, la schedula dose-dense ha determinato, ad un follow-up mediano di 36 mesi, una riduzione relativa del rischio di ricaduta del 50% (HR 0,50; IC95% 0,3-0,83) senza differenze in termini di riduzione di rischio di morte (HR 0,81; IC95% 0,66-1).
Nello studio di Moebus et al 1284 pazienti con carcinoma mammario operato con ≥ 4 linfonodi ascellari positivi sono state randomizzate a ricevere: una sequenza di epirubicina, paclitaxel e ciclofosfamide, ciascuno per 3 cicli ogni 2 settimane con supporto di filgrastim; la combinazione di epirubicina/ciclofosfamide per 4 cicli seguita da paclitaxel per 4 cicli ogni 3 settimane. 
Ad un follow-up mediano di 62 mesi, la schedula dose-dense ha determinato una riduzione relativa del rischio di morte del 24% (HR 0,76; IC95% 0,59-0,97) e una riduzione relativa del rischio di ricaduta del 28% (HR 0,72; IC95% 0,59-0,87), entrambe statisticamente significative.
Nello studio di Burnell et al 2104 pazienti con diagnosi di carcinoma mammario operato con età ≤60 anni e linfonodi ascellari positivi o negative ma ad alto rischio sono state randomizzate a ricevere: CEF ogni 28 giorni per 6 cicli; EC ogni 14 giorni per 5 cicli seguito da paclitaxel ogni 21 giorni per 4 cicli; AC ogni 21 giorni per 4 cicli seguito da paclitaxel ogni 21 giorni per 4 cicli.
Analizzando i bracci sequenziali ad un follow-up mediano di 30,4 mesi la schedula dose-dense ha determinato una riduzione relativa del rischio di ricaduta del 41% (HR 0,59; IC95% 0,44-0,8); il dato in sopravvivenza non è stato riportato per scarsa maturità dei dati.
Nello studio fattoriale 2x2, di Del Mastro et al, 2091 pazienti con carcinoma mammario operato linfonodi positivi sono state randomizzate a ricevere: chemioterapia con schedula tradizionale: FEC x 4 cicli seguito da paclitaxel x 4 cicli; chemioterapia con schedula tradizionale: EC x 4 cicli seguito da paclitaxel x 4 cicli q21; chemioterapia dose-dense c–n - FEC x 4 (q14) seguito da paclitaxel (q14) x 4 con supporto di pegfilgrastim; chemioterapia dose-dense con EC x 4 (q14) seguito da paclitaxel (q14) con supporto di pegfilgrastim.
Andando a valutare i bracci non contenenti fluorouracile, la schedula dose-dense ha determinato una riduzione del rischio di morte del 35% (HR 0,65; IC95% 0,51-0,84) e di ricaduta del 23% (HR 0,77; IC95% 0,65-0,92). Lo spettro di tossicità non ha mostrato differenze clinicamente rilevanti tra le due schedule, con una minore incidenza di neutropenia (G3/4) e neutropenia febbrile per le pazienti trattate con la schedula dose-dense includente l’uso di GCSF accanto ad un maggior rischio di anemizzazione (G3/4) e neuropatia (G3/4).
Nello studio HORG di Saloustros et al, 481 pazienti con carcinoma mammario operato linfonodi positivi sono state randomizzate a ricevere: chemioterapia dose-dense con FEC x 4 (q14) seguito da paclitaxel (q14) x 4 con supporto di pegfilgrastim; chemioterapia dose-dense con FEC x 4 (q14) seguito da docetaxel (q14) con supporto di pegfilgrastim.
Dopo un follow-up mediano di 6 anni non sono state osservate differenze significative in termini di DFS (DFS a 3 anni: 87,4% vs 88,3%; p=0,633).
Nello studio HORG di Mavoudis et al, 650 pazienti con carcinoma mammario operato linfonodi positivi sono state randomizzate a ricevere: chemioterapia dose-dense con FEC x 4 (q14) seguito da Paclitaxel (q14) x 4 con supporto di pegfilgrastim; chemioterapia a schedula tradizionale con docetacel + ciclofosfamide (q21).
Dopo un follow-up mediano di 46 mesi non sono state osservate differenze significative in termini di DFS (DFS a 3 anni: 89,5% vs 91,1%; p=0,568).
Per quanto riguarda gli outcome di beneficio: complessivamente è stato osservato un vantaggio significativo a favore della chemioterapia con schedula dose-dose in termini di DFS (HR 0,80; IC95% 0,73-0,87) e OS (HR 0,79; IC95% 0,71-0,88). Per quanto riguarda gli outcome di danno: complessivamente è stato osservato un impatto in termini di minor rischio di neutropenia grado 3/4 e maggior rischio di anemia grado 3/4 e leucocitosi acuta. Alla luce del beneficio in DFS e OS, a fronte di un profilo di tossicità accettabile, i panelist all’unanimità hanno giudicato favorevole il bilancio tra rischi e benefici derivante dalla somministrazione della schedula dose-dense.
Raccomandazione clinica: Nelle donne con carcinoma mammario operato HER2-negativo e linfonodi positivi, candidate a chemioterapia, gli schemi a base di antracicline e taxani dose-dense dovrebbero essere presi in considerazione come opzione terapeutica di prima intenzione. (Qualità globale delle prove: moderata; forza della raccomandazione: forte a favore).

2.2.3.3.5. Ruolo degli antimetaboliti in schemi con antracicline e taxani
Gli studi che hanno valutato l’aggiunta di 5-fluorouracile o gemcitabina a schemi contenenti antracicline e taxani non hanno riportato alcun vantaggio in termini di DFS, a fronte di un incremento delle tossicità legate al trattamento. Per quanto riguarda il ruolo della capecitabina in questo setting, nell’ambito dello studio di fase III SYSUCC-001 è stato riportato un vantaggio conferito dall’aggiunta di capecitabina nel sottogruppo di pazienti con sottotipo triplo negativo, a fronte di un’aumentata tossicità prevalentemente in termini di sindrome mano-piede, leucopenia e diarrea. Va comunque segnalato che lo studio SYSUCC-001 è stato condotto in una popolazione cinese; pertanto, non è ad oggi nota la trasferibilità di tali risultati in una popolazione caucasica. Una metanalisi che ha incluso 9 trial clinici (3842 pazienti con carcinoma mammario triplo negativo) ha ulteriormente approfondito il ruolo della capecitabina somministrata nel setting neoadiuvante o adiuvante in pazienti con carcinoma mammario triplo negativo. Nel complesso, l’inclusione della capecitabina al trattamento neoadiuvante o adiuvante è risultata essere associata ad un miglioramento della DFS, prevalentemente in pazienti che hanno ricevuto capecitabina come parte del trattamento adiuvante e nel sottogruppo di pazienti con positività linfonodale, a fronte di un significativo aumento del rischio di diarrea, stomatite e sindrome mano-piede.
Nel complesso, le evidenze disponibili non supportano l’aggiunta di un antimetabolita a schemi contenenti antracicline e taxani e suggeriscono l’omissibilità del 5-fluorouracile da schemi tipo FEC quando utilizzati in sequenze contenenti taxani.


2.2.4. TERAPIA ADIUVANTE CON AGENTI ANTI-HER2
Nelle pazienti con carcinoma mammario operato HER2-positivo candidate a chemioterapia adiuvante, in aggiunta alla chemioterapia, è pratica clinica assodata considerare in prima intenzione il trastuzumab anticorpo monoclonale per il dominio extracellulare di HER2 per la durata di 1 anno. 
Nelle pazienti con carcinoma mammario operato HER2-positivo candidate ad un regime con antraciclina seguito da un taxano (ad es AC→paclitaxel), è pratica clinica assodata iniziare il trastuzumab in concomitanza con il taxano e poi in monoterapia fino al completamento di 1 anno complessivo di trattamento. 
Nelle pazienti con carcinoma mammario operato HER2-positivo candidate ad un regime di chemioterapia adiuvante, quali regimi contenenti antracicline o regimi contenenti antracicline e taxani non sequenziali, è pratica clinica assodata iniziare il trastuzumab dopo il completamento della chemioterapia. 
Nelle pazienti con carcinoma mammario operato HER2-positivo non candidate a trattamento con antracicline, nella pratica clinica viene talvolta considerato uno schema di chemioterapia con docetaxel e carboplatino (ogni 21 giorni) con trastuzumab concomitante (il trastuzumab viene proseguito poi fino al completamento di 1 anno di trattamento).
Nelle pazienti con carcinoma mammario operato HER2-positivo, il trastuzumab viene comunemente somministrato contemporaneamente alla radioterapia adiuvante, qualora questa sia indicata, in quanto tale strategia non aumenta il rischio di eventi avversi acuti.
Nelle pazienti con carcinoma mammario operato HER2-positivo ad alto rischio (pN+), il pertuzumab può essere associato al trattamento a base di chemioterapia + trastuzumab e poi proseguito in associazione a trastuzumab a completamento dell’anno di trattamento anti-HER2.


2.2.4.1. SCHEMI DI CHEMIOTERAPIA ADIUVANTE IN ASSOCIAZIONE AD AGENTI ANTI-HER2
AC/EC → paclitaxel e trastuzumab: Adriamicina (dose e schedula: 60 mg/mq ev, giorno 1- ogni 21 giorni; numero cicli: 4) oppure Epirubicina (dose e schedula: 90 mg/mq ev, giorno 1- ogni 21 giorni), Ciclofosfamide (dose e schedula: 600 mg/mq ev, giorno 1- ogni 21 giorni), Paclitaxel (dose e schedula: 80 mg/mq/settimana; numero cicli: 12), Trastuzumab settimanale (dose e schedula: 4 mg/kg dose di carico, 2 mg/kg/settimana; numero cicli: a completare un anno; note: Trastuzumab avviato in concomitanza con il taxolo) oppure trisettimanale (dose e schedula: 8 mg/kg dose di carico, 6 mg/kg ogni 3 settimane; numero cicli: a completare un anno).
AC/EC → docetaxel e trastuzumab: Adriamicina (dose e schedula: 60 mg/mq ev, giorno 1- ogni 21 giorni; numero cicli: 4) oppure Epirubicina (dose e schedula: 90 mg/mq ev, giorno 1- ogni 21 giorni), Ciclofosfamide (dose e schedula: 600 mg/mq ev, giorno 1- ogni 21 giorni), Docetaxel (dose e schedula: 100 mg/mq ev, giorno 1- ogni 21 giorni; numero cicli: 4), Trastuzumab (dose e schedula: 8 mg/kg dose di carico, 6 mg/kg ogni 3 settimane; numero cicli: 1 anno; note: Trastuzumab avviato in concomitanza con docetaxel).
TCH: Docetaxel (dose e schedula: 75 mg/mq ev, giorno 1 - ogni 21 giorni; numero cicli: 6), Carboplatino (dose e schedula: AUC 6, ev ogni 21 giorni), Trastuzumab (dose e schedula: 8 mg/kg dose di carico, 6 mg/kg ogni 3 settimane; numero cicli: 1 anno; note: Trastuzumab avviato insieme alla chemioterapia).
T-Ciclo H: Docetaxel (dose e schedula: 75 mg/mq ev ogni 21 giorni; numero cicli: 4), Ciclofosfamide (dose e schedula: 600 mg/mq ev ogni 21 giorni), Trastuzumab (dose e schedula: 8 mg/kg dose di carico, 6 mg/kg ogni 3 settimane; numero cicli: 1 anno; note: Trastuzumab avviato insieme alla chemioterapia).
Paclitaxel-trastuzumab: Paclitaxel (dose e schedula: 80 mg/mq/settimana ev; numero cicli: 12 settimane), Trastuzumab (dose e schedula: 4 mg/kg dose di carico, 2 mg/kg ogni settimana. Dalla 13 settimana, possibilità di passaggio a 6 mg/kg ogni 3 settimane; numero cicli: 1 anno; note: Trastuzumab avviato insieme alla chemioterapia).
Antracicline o antracicline + taxani NON sequenziali ➔ trastuzumab: Dopo 4-6 di chemioterapia, iniziare trastuzumab (dose e schedula: 8 mg/kg dose di carico, 6 mg/kg ogni 3 settimane; numero cicli: 1 anno; note: Trattamento avviato al termine della chemioterapia).
Nelle pazienti pN+ è possibile considerare l’aggiunta di pertuzumab al trattamento a base di chemioterapia + trastuzumab, proseguendo trastuzumab – pertuzumab a completamento dell’anno di trattamento anti-HER2 (dose di carico iniziale 840 mg, seguita successivamente da una dose di mantenimento di 420 mg, ogni 3 settimane).

2.2.4.2. CARDIOTOSSICITÀ DELLA TERAPIA ANTI-HER2
Per una trattazione dettagliata del presente argomento, consultare le Linee guida AIOM Cardioncologia 2021. I pazienti trattati con trastuzumab sono esposti ad un aumentato rischio di cardiotossicità (scompenso congestizio e/o cardiomiopatia) con un’incidenza assoluta del 2,5% vs 0,4% e cumulativa a 5 anni (scompenso cardiaco e/o cardiomiopatia) del 12,1% e del 20,1% nelle donne trattate con trastuzumab senza e con antracicline, rispettivamente. La cardiotossicità relata a trastuzumab è prevalentemente limitata al periodo di trattamento. Le evidenze disponibili circa la cardiotossicità relata al trattamento con trastuzumab pongono nel complesso l’accento sulla necessità di un’attenta valutazione del rapporto tra beneficio e rischio del trattamento con trastuzumab (coinvolgendo il consulente cardiologo) specie in pazienti a minor rischio di ricaduta e/o a maggior rischio di cardiotossicità. Questa è anche una delle ragioni che hanno portato al disegno di studi clinici volti a valutare trattamenti potenzialmente meno tossici per queste pazienti, soprattutto se a basso rischio di recidiva. Nell’ambito dello studio APHINITY, nel braccio con pertuzumab, il tasso di eventi cardiaci primari era dello 0,7% ed il tasso di insufficienza cardiaca NYHA classe III o IV e decremento sostanziale della frazione di eiezione era dello 0,6%.

2.2.4.3. POSSIBILITÀ DI DE-ESCALATION NEL TRATTAMENTO ADIUVANTE PER PAZIENTI CON TUMORE HER2-POSITIVO
2.2.4.3.1. Trattamento delle pazienti con tumore HER2-positivo T1a/b, N0
Studi retrospettivi hanno evidenziato che i tumori HER2-positivi <=1 cm, N0, hanno una prognosi peggiore rispetto alle controparti HER2-negative. La maggior parte dei principali studi randomizzati che hanno valutato l’aggiunta del trastuzumab alla chemioterapia consentiva l’inclusione di pazienti con linfonodi ascellari negativi (HERA e BCIRG 006 e un gruppo limitato di pazienti nello studio NCCTG N9831 e FinHer), a patto che il diametro tumorale fosse >1 cm. Negli studi dove questa popolazione era più ampiamente rappresentata (HERA trial e BCIRG 006), le pazienti con tumori in stadio I (pT1, N0) hanno ottenuto dall’aggiunta del trastuzumab benefici simili a quanto osservato per le pazienti di stadio più elevato. Per quanto riguarda i tumori con diametro uguale o inferiore ad 1 cm (pT1a e pT1b) e linfonodi ascellari negativi (pN0), il 6-10% dei quali presenta iperespressione e/o amplificazione di HER2, non esistono dati prospettici derivanti da studi randomizzati circa un eventuale beneficio del trastuzumab adiuvante.
Quesito: Nelle pazienti con carcinoma mammario operato HER2-positivo di diametro uguale o inferiore a 1 cm pN0, una terapia adiuvante comprendente trastuzumab rispetto alla sola terapia adiuvante è raccomandabile?
Studi retrospettivi hanno evidenziato che i tumori HER2-positivi <= 1cm, N0, hanno una prognosi peggiore rispetto alle controparti HER2-negative.
Sei studi retrospettivi non controllati, che hanno incluso pazienti con tumore HER2-positivo di dimensioni inferiori al centimetro e N0 precedentemente trattate in base a pratica clinica, hanno preso in considerazione il confronto tra il trattamento contenente trastuzumab e il trattamento senza trastuzumab o nessun trattamento.
Nel complesso sono stati considerati circa 2400 pazienti. I follow-up di questi studi, che avevano come esiti principali la sopravvivenza libera da malattia (DFS), l’invasive DFS o il rischio di recidiva, variano andando da poco più di 3 anni a poco più di 5 anni. I risultati suggeriscono che pazienti con linfonodi ascellari negativi con tumori piccoli (pT ≤1 cm) e HER2-positivi possono ottenere benefici con l’utilizzo di una terapia adiuvante comprendente trastuzumab, anche se la stima di tale beneficio varia da studio a studio. Nessuno studio ha riportato outcome di danno. Le tossicità associate ad un trattamento contenente trastuzumab sono comunque ben note.
Limiti: La qualità delle evidenze è scarsa in quanto questi studi sono proni a rischio di bias, hanno arruolato casistiche in alcuni casi di dimensioni molto ridotte ottenendo quindi dei risultati imprecisi, e prevedono follow-up limitati.
Bilancio beneficio/danno: In base a queste considerazioni, pur essendo ragionevole considerare l’uso del trastuzumab adiuvante nei tumori piccoli (pT1ab/N0), alla luce del noto rischio di eventi avversi legati al trattamento occorre valutare con scrupolo anche altri fattori quali il grado di differenziazione, l’attività proliferativa, l’espressione dei recettori ormonali, l’età della paziente e le comorbidità eventualmente presenti.
Raccomandazione clinica: Nelle pazienti con carcinoma mammario operato HER2 positivo di diametro uguale o inferiore a 1 cm pN0, una terapia adiuvante comprendente trastuzumab può essere presa in considerazione come prima opzione (qualità globale delle prove: molto bassa; forza della raccomandazione: condizionata a favore).
Un aspetto del trattamento dei tumori HER2-positivi a basso rischio di ricaduta è rappresentato dalla messa a punto di regimi in cui la componente chemioterapica sia depotenziata, ad esempio con l’omissione delle antracicline e con la riduzione della durata complessiva del trattamento, senza modificare la durata del trastuzumab.

2.2.4.3.2. Regimi chemioterapici privi di antracicline + trastuzumab
Uno degli studi pivotali di trastuzumab adiuvante, lo studio BCIRG 006, ha riportato un vantaggio significativo conferito dall’aggiunta di trastuzumab adiuvante con entrambi i regimi chemioterapici considerati (con o senza antraciclina), senza differenze significative a seconda del regime di chemioterapia utilizzato. Tuttavia, il disegno dello studio non prevedeva una valutazione di non inferiorità del regime non contenente antracicline verso il regime con antracicline. Peraltro, il regime TCH è stato meglio tollerato, con una minore incidenza di effetti collaterali sia acuti (scompenso cardiaco) che cronici (leucemia acuta, sindrome mielodisplastica). Di più recente pubblicazione sono invece altri 2 studi di fase II a singolo braccio. La combinazione di chemioterapia con docetaxel-ciclofosfamide e trastuzumab concomitante è stata valutata in 486 pazienti con carcinoma mammario HER2+ a basso rischio, prevalentemente N0 (compresi 94 pazienti con T < 1 cm). I tassi di DFS a 2 e 3 anni sono risultati essere del 98% e 96%, rispettivamente, ed i tassi di OS a 2 e 3 anni sono risultati essere del 99%. La combinazione di chemioterapia con paclitaxel e trastuzumab concomitante è stata valutata nell’ambito dello studio APT, affrontato nel dettaglio nel seguente quesito.
Quesito: Nelle donne con carcinoma mammario operato HER2-positivo, diametro tumorale < 3 cm, con linfonodi ascellari negativi o con al massimo un linfonodo ascellare micrometastatico confermato dopo dissezione ascellare completa, uno schema con paclitaxel 80 mg/mq/settimana con trastuzumab concomitante, proseguito poi fino al completamento di un anno di trattamento, è raccomandabile rispetto a regimi simili comprendenti antracicline?
Cinque studi prospettici e retrospettivi hanno valutato un trattamento adiuvante con paclitaxel 80 mg/mq/settimana e trastuzumab concomitante nella popolazione di interesse del quesito clinico, riportando outcome di beneficio (sopravvivenza) e/o di danno (in particolare: tossicità cardiaca). Le pubblicazioni sono relative ad uno studio di fase II prospettico, successivo aggiornamento dei dati di sopravvivenza, successivo report di tossicità cardiaca e due analisi di safety cardiaca da studi retrospettivi. Nello studio di fase II APT sono state arruolate 410 pazienti con tumori HER2-positivi di diametro inferiore a 3 cm e linfonodi ascellari negativi o con un singolo linfonodo micrometastatico confermato dopo dissezione ascellare. Sebbene fossero ammesse pazienti con un linfonodo micrometastatico, la maggior parte era N0. La sopravvivenza libera da malattia invasiva a 3 anni è risultata del 98,7%. Ad un follow-up mediano di 6,5 anni, il numero di pazienti con evento di ricaduta o morte è risultato pari a 23, con un tasso di disease-free survival a 7 anni del 93,3. Da notare che nello studio il 50% circa delle pazienti si presentava con tumori di diametro <= 1 cm (il 19% presentavano tumori pT1a o pT1mic), il 67% con tumore a recettori ormonali positivi, il 56% con tumore di grado istologico 3. Tuttavia, il basso numero di eventi non consente di effettuare analisi per sottogruppi informative. In occasione del San Antonio Breast Cancer Symposium 2019 sono stati presentati i risultati dello studio di fase II TBCRC 033 (ATEMPT), che ha randomizzato 497 pazienti con carcinoma mammario HER2+ stadio I (T < 2 cm; N0-N1mic) a ricevere nel setting adiuvante T-DM1 vs paclitaxel-trastuzumab. I tassi di DFS a 3 anni sono risultati essere del 93,4% e 97,8% nel braccio paclitaxel-trastuzumab vs T DM1, rispettivamente. Meno dell’1% dei pazienti nel braccio paclitaxel-trastuzumab ha sviluppato scompenso cardiaco congestizio e nel 6,1% è stato osservato un declino asintomatico della frazione di eiezione (>= 15%). Le tossicità associate alla chemioterapia sono risultate coerenti con il profilo di tollerabilità noto di paclitaxel settimanale. Dati di tossicità cardiaca simili sono stati confermati da 2 studi retrospettivi con casistica più limitata. Uno studio ha valutato 165 pazienti trattate con trastuzumab associato a chemioterapia senza antracicline nel setting adiuvante (nel 76% dei casi: paclitaxel). Il rate di eventi totale è risultato del 7%: 6% calo asintomatico della frazione di eiezione, n=2 (1%) scompenso cardiaco sintomatico (entrambe le pazienti avevano ricevuto paclitaxel-trastuzumab). Un altro studio ha considerato 87 pazienti con linfonodi negativi trattate con paclitaxel settimanale e trastuzumab adiuvante. Ad un follow-up mediano di 13 mesi, una paziente ha manifestato un calo asintomatico della frazione di eiezione e 3 pazienti una neuropatia di grado 3.
Limiti: La qualità delle evidenze risulta bassa in quanto abbiamo a disposizione 2 studi prospettici, di cui uno a singolo braccio e quindi esposto a rischio di selection bias, ed uno randomizzato che non prevedeva confronto con un braccio contenente chemioterapia a base di antracicline. Nell’ambito del trial ATP l’impossibilità di eseguire analisi di sottogruppo informative pone una nota di cautela nella trasferibilità dei risultati a tutte le pazienti con T < 3 cm N0/N1mi. In particolare, è da notare come le pazienti N1mi fossero solo l’1,5%, le pazienti con tumore tra 2 e 3 cm l’8,9%, le pazienti con malattia a recettori ormonali negativi il 35% e le pazienti di età < 50 anni il 33% della popolazione arruolata.
Bilancio beneficio/danno: Pertanto, un’attenta valutazione dei vari fattori di rischio è raccomandabile nella decisione clinica. D’altra parte, è importante sottolineare il profilo di tossicità buono, con tassi di tossicità cardiaca inferiori rispetto a quanto riportato per i trattamenti contenenti antracicline. Il trattamento con paclitaxel e trastuzumab, senza antracicline, ha quindi mostrato dei risultati di efficacia di sicuro interesse al costo di una tossicità cardiaca contenuta. Considerando i possibili bias di selezione dello studio prospettico e le caratteristiche delle pazienti arruolate, può essere ragionevole ipotizzare che il bilancio benefici/danni sia più favorevole per pazienti con caratteristiche associate ad un minore rischio di recidiva (ad esempio: T <= 2 cm, recettori ormonali negativi, pazienti meno giovani).
Raccomandazione clinica: Nelle donne con carcinoma mammario operato HER2 positivo, diametro tumorale < 3 cm, con linfonodi ascellari negativi o con al massimo un linfonodo ascellare micrometastatico confermato dopo dissezione ascellare completa, può essere considerato uno schema con paclitaxel 80 mg/mq/settimana con trastuzumab concomitante, proseguito poi fino al completamento di un anno di trattamento (qualità globale delle prove: bassa; forza della raccomandazione: condizionata a favore).

2.2.4.3.3. Durata di trastuzumab inferiore ad 1 anno
L’indicazione alla durata di 1 anno di trattamento con trastuzumab è basata sul risultato degli studi pivotali che, nella maggior parte dei casi, hanno confrontato regimi privi di trastuzumab con regimi contenenti trastuzumab per la durata di 1 anno. Ad oggi, la durata di 1 anno di trastuzumab rimane lo standard assodato. L’equivalenza di efficacia della somministrazione di trastuzumab per 1 o 2 anni e il segnale di potenziale equiefficacia di una somministrazione di più breve durata evidenziati dallo studio FinHer hanno alimentato un crescente interesse sulla valutazione della possibile non-inferiorità di trastuzumab somministrato per meno di 1 anno rispetto alla durata standard di 1 anno. L’unico studio ad aver formalmente dimostrato la non-inferiorità di 6 mesi di trastuzumab rispetto a 12 mesi è lo studio PERSEPHONE. È stata recentemente condotta una metanalisi di dati di singoli pazienti relativi ai sopracitati 5 trial clinici di non-inferiorità, che ha confermato la non-inferiorità di trastuzumab per 6 mesi rispetto alla durata standard di 12 mesi; al contrario, non è stata dimostrata la non-inferiorità di trastuzumab per 9 settimane rispetto a 12 mesi.


2.2.4.4. POSSIBILITÀ DI ESCALATION NEL TRATTAMENTO ADIUVANTE PER PAZIENTI CON TUMORE HER2-POSITIVO
2.2.4.4.1. Doppio blocco anti-HER2
Nell’ambito dello studio ALTTO sono stati confrontati i seguenti bracci di trattamento (tutti della durata di 1 anno): trastuzumab vs lapatinib vs trastuzumab → lapatinib in sequenza vs la combinazione di trastuzumab + lapatinib (a seguito della futilità nel poter dimostrare la non-inferiorità del lapatinib rispetto al trastuzumab, il braccio con il solo lapatinib è stato chiuso e alle pazienti libere da malattia è stata offerta la possibilità di ricevere il trastuzumab) ed è stata osservata una riduzione del 16% del rischio di recidiva confrontando lapatinib + trastuzumab verso trastuzumab, risultato non significativo in base al disegno statistico. Le pazienti trattate con lapatinib hanno sperimentato più effetti collaterali, in termini di diarrea, rash cutaneo e tossicità epatica. L’incidenza di cardiotossicità è stata bassa in tutti i bracci di trattamento. Lapatinib non è approvato per l’utilizzo nel setting adiuvante.
Lo studio di fase III APHINITY ha valutato il ruolo dell’aggiunta del pertuzumab al trattamento adiuvante standard con chemioterapia e trastuzumab nelle donne con carcinoma mammario operato HER2-positivo ad alto rischio232 (N+ o N0 T >=1 cm o T 0,5-1 cm con fattori di rischio addizionali, quali G3, recettori ormonali negativi, età < 35 anni). Lo studio ha raggiunto l’endpoint pre-specificato, con una differenza a 3 anni statisticamente significativa a favore del gruppo trattato con pertuzumab in aggiunta al trattamento standard ma con una differenza in termini assoluti in iDFS a 3 anni dello 0,9%. La differenza a 3 anni è stata maggiormente evidente nel gruppo di pazienti con linfonodi ascellari positivi. L’aggiornamento a 8,4 anni dello studio conferma che il beneficio conferito dall’aggiunta di pertuzumab in termini di iDFS (con un iniziale segnale in OS alla terza analisi ad interim) appare trainato dalla coorte a linfonodi positivi e conferma inoltre che lo stato recettoriale ormonale non dovrebbe guidare la scelta relativa all’aggiunta di pertuzumab al trattamento con trastuzumab + chemioterapia. Non sono state evidenziate differenze in termini di cardiotossicità. Il trattamento con pertuzumab ha determinato una maggiore incidenza di diarrea.
In Italia, a seguito della pubblicazione della determina AIFA nella GU del 22/03/2021, a partire dal 23/03/2021 è possibile utilizzare pertuzumab, in regime di rimborsabilità SSN, per la seguente indicazione terapeutica: “pertuzumab è indicato in associazione con trastuzumab e chemioterapia nel trattamento adiuvante di pazienti adulti con carcinoma mammario HER2-positivo allo stadio iniziale ad alto rischio di recidiva” (alto rischio definito sulla base della positività dei linfonodi). Si segnala che, a seguito della pubblicazione della determina AIFA nella GU numero 211 del 09/09/2022, a partire dal 10/09/2022 è possibile utilizzare, in regime di rimborsabilità SSN, il medicinale pertuzumab/trastuzumab/ialuronidasi-zzxf (pertuzumab/trastuzumab formulazione sottocute) per la seguente indicazione terapeutica: “uso in associazione con chemioterapia nel trattamento adiuvante di pazienti adulti con carcinoma mammario HER2-positivo, con positività dello status linfonodale, allo stadio iniziale ad alto rischio di recidiva”.

2.2.4.4.2. Terapia extended con neratinib
Nello studio di fase III ExteNET è stato riportato un vantaggio in termini di iDFS associato al trattamento adiuvante anti-HER2 esteso con neratinib (vs placebo) dopo il completamento di 1 anno di trastuzumab, soprattutto nel sottogruppo di pazienti ER-positive (a fronte di un significativo aumento del rischio di tossicità, prevalentemente in termini di diarrea). In Italia, neratinib è indicato nel trattamento adiuvante esteso di pazienti adulti con carcinoma mammario in fase iniziale positivo al recettore ormonale con iperespressione/amplificazione di HER2 che hanno completato la terapia adiuvante a base di trastuzumab da meno di 1 anno (determina numero DG/279/2021) ed in particolare neratinib è inserito in classe Cnn.

2.3. TERAPIA SISTEMICA NEOADIUVANTE NEL CARCINOMA MAMMARIO OPERABILE
La terapia sistemica neoadiuvante si riferisce al trattamento sistemico del carcinoma mammario somministrato prima della terapia chirurgica potenzialmente radicale. Tipicamente, la terapia neoadiuvante è intesa come chemioterapia pre-operatoria (NAC), associata o meno a farmaci biologici, sebbene vi sia un crescente interesse ad espandere il ruolo della terapia endocrina neoadiuvante (NET) in alcuni sottogruppi di pazienti con malattia endocrino-sensibile.

2.3.1. OBIETTIVI E SELEZIONE DELLE PAZIENTI
La somministrazione del trattamento sistemico nel setting neoadiuvante si associa a tassi di sopravvivenza globale e di recidiva a distanza equivalenti rispetto al trattamento sistemico post-operatorio (adiuvante) con un modesto incremento del rischio di recidiva locale, attribuibile almeno in parte al maggiore uso di chirurgia conservativa e/o all’omissione chirurgica. Il trattamento neoadiuvante si associa ad alcuni rilevanti vantaggi, tra cui: possibilità di downstaging della neoplasia primitiva, consentendo la chirurgia conservativa quando non inizialmente praticabile; possibilità della valutazione prognostica sulla base della risposta patologica individuale dopo trattamento sistemico neoadiuvante; possibilità di calibrare il trattamento adiuvante post-operatorio sulla base della presenza di malattia residua dopo trattamento sistemico neoadiuvante, in tutti i sottotipi di malattia (HER2-positivo, triplo negativo, HR-positivo/HER2-negativo).
In particolare, la possibilità di escalation terapeutica con T-DM1 in pazienti con carcinoma mammario HER2+ che non raggiungono la pCR dopo trattamento neoadiuvante a base di chemioterapia + terapia anti-HER2 è oggetto del seguente quesito.
Quesito: Dovrebbe una terapia sistemica post-neoadiuvante con T-DM1 vs trastuzumab post-neoadiuvante a completamento dell’anno di trattamento anti-HER2 essere utilizzata per carcinoma mammario operabile HER2-positivo con evidenza di malattia residua invasiva?
Bilancio beneficio/danno: È stato preso in considerazione ai fini del quesito lo studio randomizzato (RCT) KATHERINE (1), condotto in pazienti con carcinoma mammario HER2-positivo ed evidenza di malattia residua dopo trattamento neoadiuvante standard a base di chemioterapia e terapia anti-HER2. Nello studio 1486 pazienti sono state randomizzate a ricevere trastuzumab post-neoadiuvante (743) oppure T-DM1 post neoadiuvante (743) a completamento dell’anno di trattamento anti-HER2. Il panel ha giudicato come critici i seguenti outcome di beneficio: distant disease-free survival (DDFS), invasive disease-free survival (iDFS), overall survival (OS). Per l’outcome DDFS sono stati considerati 1486 pazienti. È stata riscontrata una differenza significativa a favore del trattamento con T-DM1 in termini di DDFS (HR 0,60; IC95% 0,45-0,79). La qualità dell’evidenza a supporto dell’outcome DDFS è BASSA per la presenza di imprecisione, in quanto l’optimal information size non è stata raggiunta, e performance bias (studio open-label). Per l’outcome iDFS sono stati considerati 1486 pazienti. È stata riscontrata una differenza significativa a favore del trattamento con T-DM1 in termini di iDFS (HR 0,50; IC95% 0,39-0,64). La qualità dell’evidenza a supporto dell’outcome iDFS è BASSA per la presenza di imprecisione, in quanto l’optimal information size non è stata raggiunta, e performance bias (studio open-label). Per l’outcome OS sono stati considerati 1486 pazienti. Non è stata riscontrata alcuna differenza significativa in termini di OS (HR 0,70; IC95% 0,47-1,05). La qualità dell’evidenza a supporto dell’outcome OS è BASSA per la presenza di imprecisione, in quanto l’optimal information size non è stata raggiunta, e detection bias (71 pazienti nel braccio T-DM1 hanno discontinuato il trattamento passando al braccio trastuzumab e completando 14 cicli di trattamento). Il panel ha giudicato come CRITICA l’importanza degli effetti desiderabili prevedibili derivanti dal trattamento con T-DM1 rispetto a trastuzumab.
Il panel ha identificato i seguenti outcome di danno critici: qualsiasi evento avverso (AE) di grado 3/4, piastrinopenia grado 3/4, neuropatia periferica grado 2/3/4, discontinuazione del trattamento per AEs, qualsiasi evento cardiaco grado 3/4, cardiotossicità (in termini di abbassamento del LVEF). Per ciascuno degli outcome critici di danno sono stati considerati 1460 pazienti. Il trattamento con T-DM1 è risultato associato ad aumento del rischio di qualsiasi evento avverso grado 3/4 (RR 1,67; IC95% 1,35-2,01), piastrinopenia grado 3/4 (RR 26,20; IC95% 3,58-192,8), neuropatia periferica grado 2/3/4 (RR 4,25: IC95% 2,22-8,11), discontinuazione del trattamento per AEs (RR 8,63; IC95% 5,11-14,57). Non sono state osservate differenze significative in termini di qualsiasi evento cardiaco grado 3/4 e cardiotossicità. La qualità delle evidenze a supporto dell’outcome di danno discontinuazione del trattamento per AEs è bassa, mentre è moderata per i restanti outcome di danno critici. La qualità dell’evidenza a supporto degli outcome di danno è BASSA per performance bias (studio open label) e imprecisione in quanto l’optimal information size non è stata raggiunta. Il panel ha giudicato come MODERATA l’importanza degli effetti prevedibili non desiderabili. Nel complesso, il panel ha giudicato il bilancio beneficio/danno PROBABILMENTE A FAVORE dell’intervento, a fronte dell’impatto favorevole in termini di DDFS e iDFS, ad un costo accettabile in termini di profilo di tossicità.
Raccomandazione clinica: Una terapia sistemica post-neoadiuvante con T-DM1 vs trastuzumab post neoadiuvante a completamento dell’anno di trattamento anti-HER2 può essere presa in considerazione in pazienti con carcinoma mammario operabile HER2-positivo ad alto rischio con evidenza di malattia residua dopo terapia neoadiuvante (qualità globale delle prove: bassa; forza della raccomandazione: condizionata a favore).

2.3.2. LA RISPOSTA PATOLOGICA
Risposta patologica completa (pCR): la pCR ottenuta dopo terapia sistemica neoadiuvante, e definita per l’assenza di malattia invasiva residua a livello mammario e a livello linfonodale (ypT0/is ypN0), riveste un significato prognostico rilevante in tutti i sottotipi tumorali indagati ma con maggior evidenza nei tumori a rapida crescita (triplo neg e HER2-pos), come osservato nella prima metanalisi pubblicata. La stessa metanalisi ha inoltre permesso di evidenziare come l’effetto prognostico della pCR valga a livello individuale (“per paziente”) ma non a livello di protocollo chemioterapico (“per trial”), così come confermato nelle 2 successive e più ampie metanalisi disponibili.
Residual Cancer Burden (RCB): rappresenta uno score composito che prende in considerazione i seguenti parametri: il diametro bidimensionale dell’area tumorale del tumore primitivo, la cellularità totale e la proporzione di cellularità in situ, il numero di linfonodi positivi e le dimensioni della metastasi linfonodale maggiore. Viene generalmente categorizzato in RCB I (malattia residua minima), RCB II (malattia residua intermedia), RCB III (malattia residua estesa). L’RCB si è solidamente dimostrato di essere altamente prognostico in tutti i sottotipi di carcinoma mammario.
CPS-EG: rappresenta uno score composito che prende in considerazione i seguenti parametri: stadio clinico alla diagnosi, stadio patologico post-NAT, stato dei recettori ormonali, grado nucleare. Il CPS EG score si è dimostrato in grado di migliorare la stratificazione prognostica dei pazienti sottoposti a NAT, soprattutto nel sottotipo a recettori ormonali positivi/HER2-negativo.
PINDER: rappresenta una scala in 5 punti che si focalizza sul grado di riduzione della cellularità dopo NAT, dove i gradi 1-4 identificano risposte parziali e il grado 5 identifica la risposta completa.

2.3.3. VALUTAZIONE PRE-TRATTAMENTO
Raccomandazioni per la gestione della paziente in trattamento neoadiuvante:
Tutti i casi di diagnosi di carcinoma mammario invasivo in fase pre-operatoria dovrebbero essere discussi nel contesto del Meeting multidisciplinare di un Centro di Senologia (MDT). Nessun trattamento neoadiuvante dovrebbe essere intrapreso senza una formale discussione e approvazione all’interno del MDT;
Una consulenza pre-trattamento per la conservazione della fertilità deve essere offerta a tutte le donne in età fertile, accanto alla consulenza oncogenetica, quando indicato;
Il Centro di Senologia che prende in carico la paziente dovrebbe effettuare una revisione del materiale istologico e citologico, se eseguito altrove e occuparsi del posizionamento del repere intra-lesionale;
Un’adeguata documentazione clinica e radiologica pre (e post)-trattamento deve comprendere la valutazione fisica obiettiva, la mammografia, l’ecografia mammaria e ascellare e la RM mammaria;
Un’adeguata stadiazione clinica (PET/TC o TC TB e scintigrafia ossea) dovrebbe essere ottenuta prima della terapia neoadiuvante, secondo il rischio oncologico stimato (staging);
Una valutazione multidisciplinare può essere effettuata durante la terapia per il monitoraggio della risposta al trattamento neoadiuvante;
In caso di risposta patologica parziale è necessario specificare, da parte del patologo, la valutazione del grado di risposta patologica ottenuta (ad es. RCB, CPS-EG, Pinder classifier).


2.3.4. STRATEGIE DI TRATTAMENTO SISTEMICO NEOADIUVANTE IN ACCORDO AL SOTTOTIPO DI CARCINOMA MAMMARIO
Nel carcinoma mammario HR+/HER2- il trattamento sistemico neoadiuvante si basa su chemioterapia.
Nel carcinoma mammario HER2+ il trattamento sistemico si basa su chemioterapia + terapia anti HER2. In casi selezionati è possibile considerare l’associazione col pertuzumab. L’impiego di pertuzumab nell’ambito del trattamento neoadiuvante del carcinoma mammario HER2+ è autorizzato da EMA e da AIFA (determina numero 665/2023 del 9 novembre 2023, GU numero 262) ed è rimborsato dal Servizio Sanitario Nazionale italiano con la seguente indicazione: “in associazione con trastuzumab e chemioterapia nel trattamento neoadiuvante di pazienti adulti con carcinoma mammario HER2-positivo, localmente avanzato, infiammatorio o allo stadio iniziale ad alto rischio di recidiva”.
Nel carcinoma mammario triplo negativo il trattamento sistemico neoadiuvante si basa su schemi di chemioterapia che privilegiano la combinazione di antracicline/taxani e platinati qualora possibile; in casi selezionati è possibile considerare l’associazione con inibitori dei checkpoint immunitari (pembrolizumab) in base alle evidenze dello studio KEYNOTE-522. Altri studi clinici indagano il ruolo dei checkpoint immunitari eventualmente per confermarne il ruolo negli schemi di combinazione pre-operatoria. L’impiego di pembrolizumab nell’ambito del trattamento neoadiuvante del carcinoma mammario triplo negativo (stadi II-III) è autorizzato da EMA e da AIFA (determina 10 luglio 2023, GU 18/07/2023 Serie Generale n. 166) ed è rimborsato dal Servizio Sanitario Nazionale italiano con la seguente indicazione: “in associazione a chemioterapia come trattamento neoadiuvante e poi continuato in monoterapia come trattamento adiuvante dopo intervento chirurgico per pazienti con carcinoma mammario triplo negativo localmente avanzato o in fase iniziale ad alto rischio di recidiva (cT1c cN1-N2; cT2-4 cN0-N2)
Quesito: Nelle donne con carcinoma mammario triplo negativo (recettori ormonali negativi ed HER2-negativo) candidate a ricevere chemioterapia primaria/neoadiuvante, è raccomandabile l’aggiunta del platino ad uno schema standard con antracicline e taxani rispetto alla sola chemioterapia a base di antracicline e taxani?
Bilancio beneficio/danno: Il panel ha giudicato come critici i seguenti outcome di beneficio: overall survival (OS), disease/event free survival (DFS/EFS), invasive disease-free survival (iDFS) e tassi di pCR. Sono stati presi in considerazione ai fini del quesito solo i 5 studi randomizzati (RCT) all’interno dei quali il platino veniva aggiunto allo stesso regime standard a base di antracicline e taxani (1-7). Nessuno degli studi inclusi riportava l’iDFS. Sei RCT riportavano OS, DFS/EFS e tassi di pCR. Non sono state evidenziate differenze significative a favore dell’aggiunta di platino in termini di OS (HR 0,74; IC95% 0,52-1,04). La qualità dell’evidenza a supporto dell’outcome OS era alta. È stato osservato un impatto significativo dell’aggiunta del carboplatino in termini di miglioramento della DFS/EFS (HR 0,64; IC95% 0,48-0,85). La qualità delle evidenze a supporto dell’outcome DFS/EFS era moderata per possibile performance bias dovuto alla mancanza di mascheramento presente in tutti gli studi tranne in Geyer et al 2022. Inoltre, nell’ambito degli RCT che riportavano i tassi di pCR derivanti dall’aggiunta del platino allo stesso schema di chemioterapia con antracicline e taxani (solo all’interno dello studio BrighTNess il platino veniva somministrato in associazione con veliparib), il rischio era di 56 pCR ogni 100 pazienti nel braccio con platino e di 38 ogni 100 pazienti nel braccio di controllo (OR 2,11; IC95% 1,44-3,08). La qualità dell’evidenza a supporto dell’outcome pCR era bassa per possibile performance bias dovuto alla mancanza di mascheramento presente in tutti gli studi tranne in Geyer et al 2022 e per eterogeneità. Pur in mancanza di evidenze tali da mostrare una differenza in OS (a causa del basso di numero di eventi e del breve follow-up degli studi considerati), alla luce della differenza in termini di DFS/EFS e nei tassi di pCR, il panel ha giudicato come MODERATA l’importanza degli effetti desiderabili prevedibili derivanti dall’aggiunta del platino ad un regime a base di antracline e taxani.
Il panel ha identificato i seguenti outcome di danno (critici): anemia grado 3/4; neutropenia grado 3/4; leucopenia grado 3/4; trombocitopenia grado 3/4; neutropenia febbrile grado 3/4; neuropatia periferica grado 3/4. Solo la neutropenia febbrile ed i SAE sono stati giudicati outcome critici. L’aggiunta del platino ad un regime standard a base di antracicline e taxani è risultata associata ad un aumento non significativo del rischio di anemia grado 3-4 (OR 9,88; IC95% 0,80-122,07), neutropenia grado 3/4 (OR 2,48; IC95% 0,35-17,34), trombocitopenia grado 3/4 (OR 5,89; IC95% 0,75-46,04) e neutropenia febbrile (OR 1,24; IC95% 0,35-4,42); mentre è stata osservata una riduzione non significativa del rischio di leucopenia grado 3/4 (OR 0,57; IC95% 0,01-22,34) e neuropatia periferica grado 3/4 (OR 0,85; IC95% 0,59-1,23). La qualità delle evidenze a supporto dell’outcome neuropatia periferica era moderata per possibile performance bias dovuto alla mancanza di mascheramento presente in tutti gli studi tranne in Geyer et al 2022; per tutti gli altri outcome di danno era molto bassa per possibile performance bias dovuto alla mancanza di mascheramento presente in tutti gli studi tranne in Geyer et al 2022, eterogeneità e imprecisione dovuta ad ampi intervalli di confidenza. Il panel, anche alla luce dell’eterogeneità degli schemi di chemioterapia utilizzati nei diversi studi tale da poter influenzare l’incidenza degli eventi avversi, ha giudicato come LIMITATA l’importanza degli effetti prevedibili non desiderabili. Sebbene rimanga non definito l’impatto dell’aggiunta del platino ad una chemioterapia neoadiuvante standard in termini di sopravvivenza globale, il panel ha giudicato il bilancio beneficio/danno incerto a favore dell’intervento per il miglioramento in termini di DFS/EFS e per l’aumento in pCR che esso determina ad un costo accettabile in termini di profilo di tossicità.
Raccomandazione clinica: Nelle donne con carcinoma mammario triplo negativo (recettori ormonali negativi ed HER2-negativo) candidate a ricevere chemioterapia primaria/neoadiuvante, l’aggiunta del platino ad uno schema standard con antracicline e taxani può essere presa in considerazione (qualità globale delle prove: molto bassa; forza della raccomandazione: condizionata a favore).
Quesito: Dovrebbe un trattamento neoadiuvante con pembrolizumab + chemioterapia versus chemioterapia essere utilizzato per pazienti con carcinoma mammario triplo negativo ad alto rischio?
Lo studio di fase III randomizzato controllato da placebo KEYNOTE-522 ha randomizzato (2:1) pazienti con carcinoma mammario triplo negativo stadio II-III (cT1c cN1-N2; cT2-4 cN0-N2) a ricevere trattamento neoadiuvante con 4 cicli di pembrolizumab (200 mg ogni 3 settimane) in associazione a paclitaxel – carboplatino (784 pazienti) oppure placebo (ogni 3 settimane) in associazione a paclitaxel – carboplatino (390 pazienti), seguiti da ulteriori 4 cicli di pembrolizumab o placebo in associazione a doxorubicina/epirubicina – ciclofosfamide. Dopo il trattamento chirurgico radicale, i pazienti ricevevano inoltre pembrolizumab o placebo adiuvanti ogni 3 settimane per 9 cicli. L’endpoint primario era rappresentato dai tassi di pCR e l’event-free survival (EFS) nella popolazione intention-to-treat. Lo studio ha dimostrato un aumento significativo dei tassi di pCR con pembrolizumab rispetto a placebo (64,8% vs 51,2%; p<0,001). Dopo un follow-up mediano di 39,1 mesi, è stato inoltre osservato un miglioramento significativo dell’EFS con pembrolizumab versus placebo (EFS a 36 mesi: 84,5% vs 76,8%; HR 0,63; IC95% 0,48-0,82). I dati relativi all’endpoint OS (endpoint secondario) sono immaturi; tuttavia, è stato osservato un numero inferiore di eventi di morte nel braccio pembrolizumab rispetto a placebo (80 pazienti [10,2%] vs 55 pazienti [14,1%]; HR 0,72; IC95% 0,51-1,02). Nel corso di tutte le fasi di trattamento, l’incidenza di eventi avversi di grado 3 o superiore correlati al trattamento è risultata essere superiore nel braccio con pembrolizumab rispetto a placebo (78,0% vs 73,0%). L’incidenza di eventi avversi seri è risultata essere superiore nel braccio con pembrolizumab rispetto a placebo (32,5% vs 19,5%). L’incidenza di eventi di interesse, inclusi gli eventi di grado 3 o superiore, è risultata essere superiore nel braccio con pembrolizumab rispetto a placebo (38,9% vs 18,3%; eventi di grado 3 o superiore: 12,9% vs 1,8%). La maggior parte degli eventi avversi è stata osservata durante la fase neoadiuvante dello studio. Nella fase adiuvante, l’incidenza di eventi avversi correlati al trattamento è risultata essere 48,1% nel braccio pembrolizumab e 43,0% nel braccio placebo. In entrambe le fasi di trattamento, sono state registrate 3 morti tossiche nel braccio pembrolizumab (1 per embolia polmonare, 1 per sepsi e sindrome da insufficienza multiorgano e 1 per polmonite) e 1 morte tossica nel braccio placebo (shock settico).
Limiti: Rischio di imprecisione per alcuni outcome dovuto al basso numero di eventi.
Bilancio beneficio/danno: In considerazione del vantaggio osservato in termini di pCR e EFS, pur in assenza di un vantaggio in OS (dati immaturi), a fronte dell’incremento del carico di tossicità, il panel ha giudicato il bilancio beneficio/danno come probabilmente a favore dell’aggiunta di pembrolizumab al trattamento chemioterapico neoadiuvante standard in pazienti con carcinoma mammario triplo negativo stadio II-III.
Raccomandazione clinica: In pazienti con carcinoma mammario triplo negativo ad alto rischio (cT1c cN1-N2; cT2-4 cN0-N2), un trattamento neoadiuvante con pembrolizumab può essere utilizzato rispetto a sola chemioterapia (qualità globale delle prove: moderata; forza della raccomandazione: condizionata a favore).

2.3.5. VALUTAZIONE POST-TERAPIA NEOADIUVANTE
Norme per una buona pratica clinica nella valutazione e gestione locoregionale post terapia sistemica neoadiuvante (NAT):
La valutazione clinico-strumentale post-neoadiuvante prevede l’esame fisico obiettivo, la mammografia/ecografia mammaria e ascellare omolaterale e la RM mammaria omolaterale se eseguita al basale;
La chirurgia conservativa, quando indicata, non richiede di asportare tutta la pregressa area tumorale in caso di risposta parziale o completa;
In presenza di microcalcificazioni associate alla neoplasia è richiesta la resezione completa dell’area di riferimento comprensiva delle microcalcificazioni; in questi casi la mancanza di enhancement alla RM post terapia sistemica neoadiuvante non è predittiva dell’assenza di neoplasia;
Anche dopo trattamento neoadiuvante vale la regola “no ink on tumor” per ottimizzare il controllo locale e ridurre il rischio di recidiva locoregionale;
Nei casi cN0 alla diagnosi iniziale, la tecnica del SLNB è adeguata anche dopo trattamento neoadiuvante;
Nei casi cN+ alla diagnosi iniziale, rimane indicata la dissezione ascellare ma la tecnica del SLNB può essere considerata in tutti i casi di negativizzazione linfonodale strumentale dopo terapia neoadiuvante se previsto l’uso del doppio tracciante e/o della valutazione istopatologica di >2 linfonodi (peri)sentinella;
Il trattamento radiante post-NAT dovrebbe tenere in considerazione la risposta ottenuta e la situazione clinica pre-trattamento.

2.3.5.1. Terapia post chirurgica
pCR:
Carcinoma mammario HER2+: proseguire trastuzumab a completamento dell’anno di trattamento anti-HER2 ± terapia endocrina in base allo stato recettoriale ormonale. In pazienti cN+ andati incontro a pCR dopo trattamento neoadiuvante con chemioterapia + trastuzumab + pertuzumab, è possibile proseguire trastuzumab + pertuzumab a completamento dell’anno di trattamento (determina AIFA del 09/11/2023);
Carcinoma mammario triplo negativo: pembrolizumab adiuvante in monoterapia fino a 9 cicli se eseguito nel setting neoadiuvante;
Carcinoma mammario a recettori ormonali positivi/HER2-negativo: terapia endocrina adiuvante; considerare l’aggiunta di abemaciclib in pazienti ad alto rischio con positività linfonodale citologica al momento della diagnosi iniziale.

2.3.5.2. Residuo di malattia post-NAT:
Carcinoma mammario a recettori ormonali positivi/HER2-negativo: terapia endocrina adiuvante; considerare l’aggiunta di abemaciclib in pazienti ad alto rischio con positività linfonodale citologica al momento della diagnosi iniziale o positività linfonodale patologica al momento della chirurgia;
Carcinoma mammario HER2+: T-DM1 sulla scorta dei risultati dello studio KATHERINE;
Carcinoma mammario triplo negativo: chemioterapia con capecitabina (6-8 cicli q3w), secondo le evidenze dello studio CreateX397; in pazienti con malattia in stadio iniziale II-III trattate con terapia neoadiuvante di combinazione chemio-immunoterapia (pembrolizumab), trattamento adiuvante post-chirurgico con pembrolizumab in monoterapia (q3w) fino a 9 cicli, secondo le evidenze dello studio KEYNOTE-522;
Carcinoma mammario HER2-negativo associato a variante patogenetica BRCA1/2: olaparib secondo le evidenze dello studio OlympiA: carcinoma mammario a recettori ormonali positivi/HER2-negativo: se malattia residua e CPS-EG score >=3; carcinoma mammario triplo negativo: se malattia residua.
I risultati dello studio KEYNOTE-522 si basano sulla somministrazione di pembrolizumab anche nel setting adiuvante indipendentemente dalla risposta patologica. È importante sottolineare l’attuale incertezza riguardo al trattamento adiuvante ottimale in pazienti con malattia residua dopo terapia neoadiuvante, considerati i dati indipendenti del beneficio (in assenza di pembrolizumab) conferito da capecitabina in pazienti triplo negative e da olaparib nel sottogruppo con mutazione germinale di BRCA1/2. Ad oggi non sono disponibili dati che supportino l’uso di pembrolizumab in combinazione a capecitabina o olaparib.
L’impiego di pembrolizumab nell’ambito del trattamento neoadiuvante del carcinoma mammario triplo negativo (stadi II-III) è autorizzato da EMA e da AIFA (determina 10 luglio 2023, GU 18/07/2023 Serie Generale numero 166) ed è rimborsato dal Servizio Sanitario Nazionale italiano con la seguente indicazione: “in associazione a chemioterapia come trattamento neoadiuvante e poi continuato in monoterapia come trattamento adiuvante dopo intervento chirurgico per pazienti con carcinoma mammario triplo negativo localmente avanzato o in fase iniziale ad alto rischio di recidiva (cT1c cN1-N2; cT2-4 cN0-N2)”.
Quesito: Dovrebbe un trattamento adiuvante con pembrolizumab versus nessun trattamento essere utilizzato per pazienti con carcinoma mammario triplo negativo andati incontro a risposta patologica completa dopo terapia neoadiuvante con chemioterapia + pembrolizumab?
Bilancio beneficio/danno: Il panel ha giudicato come critici i seguenti outcome di beneficio: event free survival; overall survival. Non è stato osservato un impatto significativo né in termini di EFS (HR 0,73; IC95% 0,39 1,36) né di OS (HR 0,72; IC95% 0,51-1,02). La qualità delle evidenze a supporto dell’outcome EFS era moderata per imprecisione per il basso numero di eventi e per l’outcome OS era bassa per imprecisione e poiché non tutti i pazienti avevano avuto una risposta patologica completa. Il panel ha giudicato come MODERATA l’importanza degli effetti desiderabili prevedibili. 
Il panel ha identificato i seguenti outcome di danno: AE immuno-correlati >=3 (outcome critico); AE immuno-correlati >=3 verificatisi solo in fase adiuvante (outcome critico); AE >=3 (outcome critico); AE >=3 verificatosi solo in fase adiuvante (outcome critico); polmoniti (outcome critico); polmoniti verificatesi solo in fase adiuvante (outcome critico); ipertiroidismo (outcome importante); ipertiroidismo verificatosi solo in fase adiuvante (outcome importante); ipotiroidismo (outcome importante); ipotiroidismo verificatosi solo in fase adiuvante (outcome importante); tiroiditi (outcome importante); AE immuno-correlati (outcome importante); AE immuno-correlati verificatisi solo in fase adiuvante (outcome importante).
Il trattamento con pembrolizumab adiuvante rispetto a nessun trattamento è risultato essere associato ad un incremento significativo del rischio di AE immuno-correlati grado >=3 (RR 12,54; IC95% 4,65-33,82), AE immuno-correlati grado ≥3 verificatosi solo in fase adiuvante (RR 9.56, 95% CI 1.28-71.58), AE immuno correlati (RR 2,96; IC95% 2,20-3,97), AE immuno-correlati verificatisi solo in fase adiuvante (RR 1,76; IC95% 1,02-3,03), ipertiroidismo (RR 2,91; IC95% 1,32-6,43), ipertiroidismo verificatosi solo in fase adiuvante (RR 2,91; IC95% 1,32-6,43), ipotiroidismo (RR 2,66; IC95% 1,72-4,13), ipotiroidismo verificatosi solo in fase adiuvante (RR 0,80; IC95% 0,38-1,65). Il panel ha giudicato come MODERATA l’importanza degli effetti prevedibili non desiderabili derivanti dal trattamento con pembrolizumab adiuvante rispetto a nessun trattamento.
Sebbene non rimanga solidamente definito l’impatto di pembrolizumab adiuvante rispetto a nessun trattamento in pazienti andati incontro a pCR dopo chemioterapia neoadiuvante + pembrolizumab, il panel ha giudicato il bilancio beneficio/danno incerto a favore dell’intervento per le seguenti considerazioni: il disegno originario dello studio prevedeva pembrolizumab adiuvante in tutti i pazienti che avevano ricevuto pembrolizumab nel setting neoadiuvante, indipendentemente dalla risposta patologica; il sottogruppo di pazienti con pCR rappresenta un sottogruppo caratterizzato da prognosi favorevole. Pertanto, nonostante il pattern di recidiva del carcinoma mammario triplo negativo si caratterizzi per tendenza alla recidiva precoce (entro 3 anni), è necessario che il follow-up maturi per ottenere informazioni più solide.
Per tale motivo, il panel non considera l’evidenza ad oggi disponibile sufficientemente solida per consentire una deviazione dal disegno dello studio registrativo.
Raccomandazione clinica: Un trattamento adiuvante con pembrolizumab vs nessun trattamento in pazienti con carcinoma mammario triplo negativo andati incontro a pCR dopo terapia neoadiuvante con chemioterapia + pembrolizumab può essere preso in considerazione come prima opzione (qualità globale delle prove: bassa; forza della raccomandazione: condizionata a favore).


2.4. TERAPIA SISTEMICA NELLA NEOPLASIA MAMMARIA OPERABILE BRCA-CORRELATA
Lo studio OlympiA ha dimostrato un vantaggio significativo in termini di iDFS, DDFS, OS e secondi tumori a favore di olaparib versus nessun trattamento in pazienti con mutazione germinale BRCA1/2 affetti da neoplasia mammaria HER2-negativa (a recettori positivi o negativi) ad alto rischio. In Italia olaparib adiuvante è approvato da AIFA e rimborsato da parte del Sistema Sanitario Nazionale secondo la seguente indicazione (determina numero 632/2023, GU Serie Generale numero 251 del 26/10/2023): “olaparib è indicato in monoterapia o in associazione con la terapia endocrina per il trattamento adiuvante di pazienti adulti con cancro della mammella allo stadio iniziale ad alto rischio, HER2-negativo, e con mutazioni nella linea germinale BRCA1/2, precedentemente trattati con chemioterapia neoadiuvante o adiuvante”.
Quesito: Dovrebbe un trattamento adiuvante con olaparib (+ terapia ormonale se HR+) versus nessun trattamento (+ terapia ormonale se HR+) essere utilizzato per pazienti con carcinoma mammario HER2-negativo ad alto rischio e mutazione germinale BRCA (che abbiano completato chemioterapia [neo]adiuvante)?
Nello studio OlympiA pazienti con mutazione germinale BRCA1/2 affetti da neoplasia mammaria HER2-negativa (a recettori positivi o negativi) ad alto rischio (precedente trattamento neoadiuvante: assenza di pCR per TNBC, assenza di pCR + CPS-EG score >=3 per HR+; precedente trattamento adiuvante d’emblée >=pN1 o >=pT2 per TNBC, >=pN2 per HR+) sono stati randomizzati a ricevere olaparib (300 mg bid) per 1 anno verso placebo a mantenimento dopo chemioterapia (neo)adiuvante. La terapia ormonale nei pazienti a recettori positivi era data in concomitanza nell’89% dei pazienti. L’endpoint primario era la iDFS, endpoint secondari DDFS, OS, secondi tumori, qualità di vita e tossicità. Ad un follow-up mediano di 3,5 anni, l’IDFS era significativamente a favore del braccio con olaparib (82,7% vs 75,4% [HR 0,63; IC95% 0,50-0,78; p<0,0001]). Per quanto riguarda l’OS, dopo la prima interim analisi che aveva mostrato un vantaggio non significativo di olaparib vs placebo, la seconda interim analisi ha raggiunto la significatività statistica prepianificata con un vantaggio pari a 3,4% di sopravvivenza a favore del braccio sperimentale (89,8% vs 86,4%; HR 0,68; IC95% 0,47-0,97; p=0,009). I secondi tumori mammari controlaterali erano pari all’1,6% nel braccio con olaparib verso il 2% nel braccio placebo. I secondi tumori non mammari erano pari all’1,2% vs il 2,5% rispettivamente.
Per quanto riguarda la qualità di vita, un totale di 1751 pazienti è stato valutato mediante Patient Reported Outcomes senza evidenziare differenze significative tra i due bracci in termini di fatigue, mentre nausea e vomito risultavano essere significativamente più sfavorevoli nel braccio con olaparib nel primo anno di trattamento, con netto miglioramento durante il secondo anno fuori dalla terapia. Nel braccio con olaparib, eventi avversi di grado 3 o superiore avvenuti in più dell’1% dei pazienti erano anemia (8,7%), neutropenia (4,8%), leucopenia (3,0%), fatigue (1,8%) e linfopenia (1,2%), mentre nessun evento avverso di grado 3 o superiore è avvenuto in più dell’1% dei pazienti randomizzati al braccio placebo.
Limiti: Rischio di imprecisione per basso numero di eventi negli outcome principali.
Bilancio beneficio/danno: In considerazione del vantaggio osservato in termini di iDFS, DDFS, OS e secondi tumori, tenuto conto dell’impatto non detrimentale in termini di qualità di vita e dell’impatto in termini di tossicità, il panel ha giudicato il bilancio beneficio/danno a favore di olaparib in pazienti con mutazione germinale BRCA1/2 affetti da neoplasia mammaria HER2-negativa (a recettori positivi o negativi) ad alto rischio di recidiva.
Raccomandazione clinica: In pazienti con carcinoma mammario HER2-negativo ad alto rischio (alto rischio = precedente trattamento neoadiuvante: assenza di pCR per TNBC, assenza di pCR + CPS-EG score >=3 per HR+; precedente trattamento adiuvante d’emblée: >=pN1 o >=pT2 per TNBC, >=pN2 per HR+.) e mutazione germinale BRCA (che abbiano completato chemioterapia [neo]adiuvante), un trattamento adiuvante con olaparib (+ terapia ormonale se HR+) dovrebbe essere utilizzato rispetto a nessun trattamento (+ terapia ormonale se HR+) (qualità globale delle prove: moderata; forza della raccomandazione: forte a favore).



3. COUNSELING GENETICO FINALIZZATO AL TRATTAMENTO 
Circa un 18% di tutte le neoplasie mammarie è dovuto alla sola familiarità, mentre un 13% dipende da una predisposizione ereditaria correlata a geni ad alta e moderata penetranza. I due geni principalmente coinvolti nella predisposizione ereditaria di tali neoplasie sono il gene BRCA1, posto sul cromosoma 17, ed il gene BRCA2, posto sul cromosoma 13. Le mutazioni a carico di questi geni conferiscono un aumentato rischio di sviluppare un tumore della mammella e/o un tumore dell’ovaio. Mutazioni genetiche a carico del gene BRCA2, inoltre, conferiscono un aumentato rischio di tumore della mammella maschile. In uno studio caso-controllo condotto su più di 113.000 soggetti, il gene BRCA1 è risultato conferire il rischio maggiore rispetto alla popolazione generale pari a 10,5 volte in più, mentre il gene BRCA2 sembra indurre un aumento del rischio di 5,8 volte superiore. Altri geni valutati nello stesso studio e ritenuti responsabili di un incremento di rischio di sviluppare tumori della mammella pari a 1,5-7,5 volte in più rispetto alla popolazione generale sono stati MSH6, BARD1, ATM, CHEK2, RAD51C, RAD51D e PALB2.
In considerazione della disponibilità di farmaci quali i PARP-inibitori nel setting metastatico ed adiuvante si è resa necessaria una nuova forma di counseling genetico finalizzato al trattamento (Mainstreaming Cancer Genetics, MCG). Attraverso tale modello gli oncologi medici e altri specialisti del percorso diagnostico e terapeutico oncologico mammario avviano direttamente il paziente alla diagnosi genetica di ricerca costituzionale di mutazioni BRCA1/2 a scopo di trattamento. Le evidenze attualmente disponibili non supportano il test BRCA su tessuto tumorale. Allo stato attuale il test BRCA è indicato su sangue periferico e il test somatico può essere effettuato nell’ambito di studi a fini di ricerca.

3.1. Criteri per l’invio alla consulenza genetica oncologica
I criteri per l’invio alla consulenza genetica oncologica del/della paziente con carcinoma mammario sono riportati di seguito. Il percorso di accesso al test genetico dei pazienti con carcinoma mammario dovrebbe essere modulato in base alla probabilità a priori di riscontro di variante patogenetica e alla finalità principale (predittiva o preventiva).

Pazienti con caratteristiche cliniche associate a un’aumentata probabilità di variante patogenetica (VP) di BRCA1/2, indipendentemente dalla storia familiare: donna con neoplasia sia mammaria che ovarica; donna con carcinoma mammario ≤40 anni; donna con carcinoma mammario triplo negativo (qualsiasi età); donna con carcinoma mammario bilaterale ≤50 anni; uomo con carcinoma mammario.
Per questa categoria di pazienti, il test BRCA, se eseguito in urgenza per stabilire il trattamento (locoregionale e/o sistemico), può essere richiesto, oltre che dai genetisti, anche da oncologi e chirurghi senologi opportunamente formati, che si fanno garanti della corretta informazione del/della paziente. In caso di riscontro di variante (patogenetica o di incerto significato, VUS) deve essere prontamente attivata la consulenza genetica oncologica. Nelle pazienti senza VP BRCA accertata devono essere definiti criteri e percorsi per l’eventuale valutazione di altri geni di predisposizione (testati in parallelo con BRCA o analizzabili successivamente). 
Rispetto ai precedenti documenti sono state aggiornate le soglie di età sulla base delle evidenze di letteratura che dimostrano un tasso rilevante di varianti identificate nelle donne con carcinoma mammario esordito a età ≤40 anni (Daly et al., BCRT 2023; Pujol 2021; Hu et al., NEJM 2021) e nelle donne con tumori triplo negativi indipendentemente dall’età (Tung et al., JCO 2021). Peraltro, i dati epidemiologici stimano che l’estensione alla fascia d’età 36-40 anni comporti un incremento dei test sostenibile (AIRTUM 2020).

Pazienti senza caratteristiche cliniche associate a un’aumentata probabilità di VP BRCA, eleggibili a trattamenti specifici in caso di VP germinale: paziente con carcinoma mammario in stadio iniziale a recettori ormonali positivi e ≥4 linfonodi positivi; paziente con carcinoma mammario a recettori ormonali positivi con precedente CT neoadiuvante, residuo di malattia e CPS/EG score ≥3; paziente con carcinoma mammario metastatico recettori ormonali positivi/HER2-negativo già sottoposta a chemioterapia con antracicline/taxani e trattamento endocrino (qualora possibili), in progressione dopo inibitori di CDK 4/6 per la malattia avanzata.
Per questa categoria di pazienti, il test BRCA a fini predittivi di risposta alle terapie e prognostici viene richiesto dall’oncologo opportunamente formato, che si fa garante della corretta informazione del/della paziente. In caso di riscontro di variante (patogenetica o di incerto significato, VUS) deve essere prontamente attivata la consulenza genetica oncologica.

Pazienti con storia familiare associata a un’aumentata probabilità di VP BRCA: pazienti di 41-50 anni con storia personale di carcinoma mammario e familiarità di 1° grado per: carcinoma mammario < 50 anni, carcinoma ovarico non mucinoso o borderline a qualsiasi età, carcinoma mammario bilaterale, carcinoma mammario maschile, carcinoma del pancreas, carcinoma della prostata; pazienti con storia personale di carcinoma mammario >50 anni e familiarità per carcinoma mammario, ovarico, pancreatico in 2 o più parenti in primo grado tra loro (di cui uno in primo grado con lei); VP nota in un familiare.
Per “familiarità di primo grado” si intende presenza di un familiare di primo grado (genitore, fratello/sorella, figlio/a) con le caratteristiche di malattia specificate; per il lato paterno della famiglia, considerare anche familiari di secondo grado (nonna, zie).
Per questa categoria di pazienti è indicato un percorso di consulenza genetica tradizionale, il quale 
permette di massimizzare l’informatività della valutazione genetica (ad es. attraverso la verifica delle caratteristiche dei tumori occorsi nei familiari, la valutazione della distribuzione dei casi nell’albero genealogico, la conferma dell’appropriatezza del test, la scelta del caso indice più informativo e del test genetico più appropriato (diagnosi differenziale con altre sindromi di predisposizione al cancro), la stima empirica del rischio e le relative opzioni preventive in caso di non-indicazione al test o mancato riscontro di varianti, l’adozione di strategie di co-segregazione e predizione in silico per supportare l’interpretazione di varianti di incerto significato, ecc.). Quando la definizione dello stato genetico del/della paziente è necessaria per le decisioni terapeutiche, deve essere garantito l’accesso alla consulenza genetica urgente (entro una settimana dalla richiesta); qualora la situazione locale non consenta l’accesso alla consulenza genetica urgente, il test BRCA a fini predittivi di risposta alle terapie e prognostici può essere richiesto da oncologi e chirurghi senologi opportunamente formati, che si fanno garanti della corretta informazione del/della paziente, e il risultato interpretato nell’ambito del team multidisciplinare (comprendente il genetista).
Il test genetico deve essere parte di un percorso di valutazione genetica che richiede una conoscenza esperta dell’argomento che derivi da una formazione non episodica. Tale conoscenza è indispensabile per molti momenti del percorso di consulenza genetica pre-test e post-test. Il test BRCA a fini prognostici e predittivi di risposta alle terapie può essere prescritto dal genetista, dall’oncologo, dai chirurghi senologi con competenze oncologiche, che diventano responsabili anche di informare adeguatamente la paziente sugli aspetti genetici collegati ai risultati. Il test genetico deve essere effettuato prima di tutto su di un componente della famiglia che abbia già sviluppato la malattia (caso indice). Alternativamente, in caso di non disponibilità ad eseguire il test da parte del caso indice, si può offrire l’analisi ad un parente sano che abbia una probabilità di mutazione maggiore del 10%. Dal test genetico è possibile ottenere: un risultato informativo (la mutazione predisponente è stata identificata) oppure un risultato non informativo (la mutazione predisponente non è stata identificata ma non si può escluderne la presenza; è stata identificata una mutazione di significato incerto cui non è possibile attribuire un valore di rischio).
Per la classificazione delle mutazioni si utilizza la suddivisione in 5 classi proposta dal gruppo 
ENIGMA: Classe 1 (non patogenetica); Classe 2 (probabilmente non patogenetica); Classe 3 (di significato incerto); Classe 4 (probabilmente patogenetica); Classe 5: patogenetica.
Il test genetico è perciò realmente negativo solamente quando una mutazione precedentemente identificata in un individuo della famiglia non viene identificata nel soggetto in analisi. Solo se il risultato è informativo, il test genetico può essere esteso agli altri membri della famiglia che desiderino effettuarlo, a partire dai 18 anni di età. Non è indicata l’esecuzione del test nei minorenni, poiché l’aumento del rischio di tumori inizia con l’età adulta. In caso di mutazioni di significato incerto non si deve proporre l’estensione del test ai familiari del caso indice, se non nell’ambito di progetti di ricerca, e la proposta di sorveglianza deve essere basata sulla storia familiare o su altri fattori di rischio accertati.

3.2. Gestione del rischio aumentato in donne sane con variante patogenetica BRCA1/2

Quando il risultato del test è informativo possiamo gestire l’aumentato rischio di sviluppare neoplasie mammarie od ovariche nelle portatrici di mutazione BRCA1/2, siano esse sane o affette, attraverso tre diversi approcci che vanno dalla sorveglianza intensiva agli studi di farmacoprevenzione fino alla chirurgia profilattica.
Poiché le acquisizioni scientifiche relative alla suscettibilità ereditaria alle neoplasie mammarie sono molto recenti, attualmente non sono ancora disponibili evidenze conclusive sulla corretta gestione delle portatrici di mutazione patogenetica nei geni BRCA1-2.
Un modello probabilistico sviluppato da Kurian et al. evidenzia che senza alcun intervento (cioè non screening e non mastectomia profilattica) la probabilità di sopravvivenza a 70 anni è pari al 53% per le BRCA1 carriers e pari al 71% per le BRCA2 carriers, rispetto all’84% della sopravvivenza della popolazione generale femminile USA, mentre la combinazione di mastectomia profilattica a 25 anni e di ovariectomia profilattica a 40 anni aumenta la sopravvivenza globale a 70 anni d’età delle BRCA1 carriers fino al 79% e delle BRCA2 carriers fino all’83%, simile a quella della popolazione femminile generale (84%)709. È stata messa a punto a tal fine anche una piattaforma online per l’utilizzo da parte dei pazienti e dei loro medici (http://brcatool.stanford.edu).
Una metanalisi recentemente pubblicata sull’efficacia della mastectomia profilattica nelle donne BRCA1/2 considera 5 studi retrospettivi, di cui 2 dimostrano una riduzione del rischio di morte per carcinoma mammario significativa, che varia dal 99,5% all’80,9%, un terzo dimostra una riduzione del 78% però in associazione con la salpingo-ooforectomia bilaterale e 2 mostrano una riduzione non significativa. L’ultima revisione sistematica dell’US Preventive Services Task Force, che aveva l’obiettivo di rivedere i benefici e i rischi del counseling genetico e del test BRCA1/2 nelle donne, ha considerato che la mastectomia bilaterale profilattica si associava in 6 studi prospettici ad una riduzione dell’incidenza di tumori mammari pari al 90-100%, e in un solo studio la riduzione di mortalità specifica per tumore mammario andava dall’81 al 100%.

3.2.1. MASTECTOMIA BILATERALE PROFILATTICA

L’unico approccio che si è dimostrato efficace nel ridurre significativamente il rischio di sviluppare il tumore mammario è quello della chirurgia profilattica: si calcola che la mastectomia bilaterale profilattica, cioè l’asportazione delle ghiandole mammarie, sia in grado di ridurre del 90-100% il rischio di sviluppare una neoplasia mammaria. Il tipo di mastectomia profilattica può variare dalla mastectomia totale alla mastectomia skin sparing o nipple-skin sparing, che forniscono risultati cosmetici superiori, e, sebbene i dati al riguardo siano limitati, non sembrano essere associate ad un aumentato rischio di recidiva locale, anche se permane una minima percentuale di rischio residuo a carico del prolungamento ascellare e in regione retroareolare. Un recente studio condotto in 9 istituzioni negli Stati Uniti non ha riportato a 3 anni recidive (rispetto alle 22 predicibili da alcuni modelli di rischio) in 346 donne BRCA-mutate (età mediana 41 anni) trattate con mastectomia profilattica nipple sparing. È quindi pratica comune discutere le diverse opzioni chirurgiche con la paziente unitamente ai rischi e benefici di una ricostruzione immediata. L’eventuale ricostruzione mammaria precede generalmente la salpingo-ovariectomia per evitare complicanze. La biopsia del linfonodo sentinella nelle pazienti sottoposte a una mastectomia profilattica non viene comunemente eseguita.

3.2.2. SALPINGO-OVARIECTOMIA PROFILATTICA

Sebbene in una donna portatrice di mutazione BRCA il rischio di sviluppare un carcinoma ovarico sia inferiore rispetto a quello di sviluppare un carcinoma mammario, la mancanza di metodi affidabili di diagnosi precoce e la prognosi infausta del carcinoma ovarico diagnosticato in fase avanzata portano a considerare l’intervento di annessiectomia bilaterale profilattica. Una metanalisi di 10 studi condotti in pazienti BRCA-mutate ha mostrato una riduzione del rischio di carcinoma ovarico di circa l’80% dopo salpingo-ovariectomia bilaterale. Analogamente in un ampio studio prospettico condotto su 1079 donne BRCA-mutate, la salpingo-ovariectomia bilaterale ha portato ad una riduzione di rischio di tumori ginecologici (carcinomi ovarici, delle tube di Falloppio, peritoneali) dell’85% rispetto al gruppo di controllo ad un follow-up mediano di 3 anni. 
In uno studio retrospettivo l’ovariectomia profilattica era associata con una riduzione dell’80% di rischio di neoplasia ovarica, delle tube di Falloppio o del carcinoma primitivo peritoneale nelle BRCA1 o BRCA2-mutate e un 77% di riduzione di morte per tutte le cause. Dopo salpingectomia e ovariectomia profilattica residua, comunque, un rischio pari al 5% di sviluppare un tumore primitivo del peritoneo. L’intervento di salpingo-ovariectomia bilaterale in donne BRCA-mutate è inoltre correlato anche con una riduzione del rischio di carcinoma mammario del 50% circa in relazione alla diminuita esposizione ormonale che segue la rimozione chirurgica delle ovaie. La maggiore riduzione del rischio di carcinoma mammario è stata osservata in donne con mutazione BRCA1 sottoposte all’intervento di salpingo-ovariectomia ad un’età ≤40 anni. La salpingo-ovariectomia profilattica viene comunemente proposta come un’opzione assodata di riduzione del rischio a tutte le donne portatrici di mutazioni BRCA1 e BRCA2 a partire dall’età di 35-40 anni, e comunque dopo avere completato il desiderio di prole. L’asportazione chirurgica comprende le ovaie e le tube sino al loro impianto nell’utero. Allo scopo di identificare carcinomi occulti delle tube di Falloppio viene comunemente applicato un protocollo patologico di dissezione delle tube specifico. Successivamente, in considerazione del rischio residuo, anche se basso, di sviluppare un tumore primitivo del peritoneo (legato alla possibile presenza di isole di tessuto ovarico peritoneale che potrebbero evolvere in carcinoma), si è dimostrato vantaggioso il dosaggio del CA125 anche dopo l’intervento. La rimozione dell’utero generalmente non è indicata, anche se nelle BRCA1-mutate è stato visto un incremento statisticamente significativo di tumori dell’endometrio di tipo sieroso e questa informazione andrebbe fornita durante la consulenza genetica oncologica per questo tipo di donne. Un’analisi di costo-beneficio relativa all’istero-annessiectomia condotta in donne BRCA1-mutate all’età di 40 anni dimostra un guadagno di 4,9 mesi di vita ed è ritenuta cost-effective.
Per evitare la menopausa anticipata indotta dalla salpingo-ovariectomia profilattica e migliorare la qualità di vita, alcuni studi stanno valutando la possibilità di eseguire una salpingectomia in giovane età con ovariectomia ritardata, come procedura alternativa nelle donne BRCA1/2-mutate. In attesa di conoscere i risultati degli studi in corso sulla salpingectomia e successiva ovariectomia, nelle donne BRCA1-mutate sottoposte a salpingo-ooforectomia profilattica è talvolta preso in considerazione l’utilizzo di una terapia ormonale sostitutiva estrogenica fino all’età della menopausa naturale per evitare sintomatologia menopausale, senza che questa determini un aumentato rischio di sviluppare neoplasie mammarie. Una revisione sistematica della terapia ormonale sostitutiva dopo salpingo-ovariectomia profilattica in queste donne dimostra un basso grado di accettazione.

3.2.3. PROGRAMMA DI SORVEGLIANZA CLINICO-STRUMENTALE

Per quanto riguarda le strategie di sorveglianza consigliate in donne portatrici di mutazione BRCA non sottoposte a chirurgia profilattica, sono recentemente state pubblicate le linee guida della US Preventive Task Force americana che definiscono alcune raccomandazioni sulla base di una revisione sistematica, la quale non mostra vantaggi nell’effettuare uno screening intensivo in donne a rischio genetico. La RM annuale può dare una maggiore percentuale di falsi positivi ma in associazione alla mammografia mostra una sensibilità prossima al 100%. Comunque, l’impatto della RM mammaria sulla mortalità per carcinoma mammario nella strategia di sorveglianza è ancora da dimostrare.
L’aggiunta dell’ecografia mammaria alla mammografia rispetto alla sola mammografia è stata valutata in uno studio prospettico su 2809 donne a rischio dimostrando un incremento pari ad 1,1 per 1000 persone anno di detection rate, anche se questo ha prodotto un contestuale aumento di falsi positivi. L’ecografia mammaria ogni 2 anni è stata valutata in tre diverse categorie di donne (BRCA-mutate, rischio alto e rischio intermedio) in uno studio prospettico (n=2313), dimostrando una sensibilità del 29,4%. In associazione alla mammografia la sensibilità è risultata del 100% nelle donne ad alto rischio. Una recente revisione della letteratura che ha valutato gli studi comprendenti l’uso dell’ecografia mammaria nelle pazienti BRCA-mutate ha mostrato una sensibilità media di tale metodica del 32%, una specificità del 96% e un positive predictive value del 29%, rispettivamente. In Italia, alcune regioni hanno deliberato le linee guida per la sorveglianza dei soggetti con mutazione genetica. Di seguito sono riportate le procedure consigliate per la sorveglianza delle BRCA1/2-carriers dalla Regione Emilia-Romagna: Ecografia mammaria semestrale dal momento della detection mutazionale fino ai 69 anni; Mammografia annuale dai 35 anni fino ai 69 anni, poi biennale fino ai 74 anni; Risonanza magnetica (MRI) mammaria annuale a partire dall’età di 25 anni fino ai 74 anni; Ecografia transvaginale e CA125 ogni 6 mesi a partire dall’età di 30 anni.

3.2.4. CHEMIOPREVENZIONE

L’ASCO ha confermato il ruolo del tamoxifene (20 mg/die per 5 anni) quale agente chemiopreventivo per le donne a rischio di insorgenza di carcinoma mammario (indice ≥2) nei confronti delle forme estrogeno-dipendenti, ma i dati relativi alle portatrici di mutazioni BRCA1/2 sono molto limitati. Tutti gli studi prospettici ad oggi condotti in questa popolazione hanno fallito nel dimostrare un effetto statisticamente significativo nel ridurre il rischio di neoplasia mammaria per l’esiguo numero di donne valutate. 
Come riportato da una recente metanalisi, il tamoxifene ha evidenziato una significativa riduzione del rischio di carcinoma mammario controlaterale in pazienti portatrici di mutazione BRCA, pari al 53% nei BRCA1 carriers e al 61% nei BRCA2 carriers, ma al momento ulteriori studi sono necessari per valutare i pro e i contro del tamoxifene in questi pazienti. 
In Italia, con la determina del 29/11/2017, AIFA ha inserito il tamoxifene (20 mg/die) nell’elenco dei medicinali erogabili a totale carico del Servizio Sanitario Nazionale istituito ai sensi della legge 23 dicembre 1996, n. 648, per il trattamento preventivo del carcinoma mammario in donne ad alto rischio (donne con rischio di sviluppare un tumore della mammella nei futuri 5 anni ≥1,66% secondo il modello di Gail o con un rischio >8% a 10 anni nella decade 40-50 o >30% lifetime secondo il modello Tyrer-Cuzick). 
Inoltre, con la medesima determina del 29/11/2017 AIFA ha inserito raloxifene nell’elenco dei medicinali erogabili a totale carico del Servizio Sanitario Nazionale per il trattamento preventivo del carcinoma mammario in donne in post-menopausa ad alto rischio (rischio di sviluppare un carcinoma mammario nei futuri 5 anni >1,66% secondo il modello Gail o con un rischio >8% a 10 anni nella decade 40-50 o >30% lifetime secondo Tyrer-Cuzick). 
Ad oggi l’indicazione all’uso degli inibitori dell’aromatasi per la chemioprevenzione del cancro della mammella non è registrata in alcun Paese ed il loro utilizzo è quindi off-label. Comunque, le linee guida del National Institute for Health and Care Excellence (NICE) raccomandano di offrire il tamoxifene e l’anastrozolo per donne ad alto/moderato rischio, rispettivamente in pre- e post- menopausa. Nella categoria “donne ad alto rischio” vengono incluse le donne con mutazione germinale nota a carico dei geni BRCA1, BRCA2, TP53 e le condizioni rare che comportano un aumento del rischio di carcinoma mammario come la sindrome di Peutz-Jeghers (STK11), di Cowden (PTEN) e il carcinoma gastrico diffuso familiare (E-caderina).

3.2.5. MODIFICAZIONE DELLO STILE DI VITA (dieta e attività fisica)

Per quanto riguarda in particolare le donne portatrici di mutazione BRCA, l’eventuale impatto dello stile di vita e della dieta sul rischio di carcinoma mammario è stato valutato in alcuni studi. Infatti, l’introito calorico totale e il sovrappeso in età adulta si correlano ad un maggior rischio di carcinoma mammario. È stata dimostrata una correlazione inversa tra dieta sana e rischio di carcinoma mammario e l’attività fisica effettuata durante l’adolescenza sembra associarsi ad una riduzione del rischio di carcinoma mammario. Uno studio caso-controllo in famiglie con tumori mammari ed ovarici ha dimostrato che livelli sierici elevati di IGF-1 si associano ad un’aumentata penetranza dei geni BRCA. Pertanto, è stato attivato uno studio randomizzato controllato in donne BRCA-mutate rivolto a valutare gli effetti della dieta e dell’attività fisica sulla riduzione dei livelli di IGF-1.

3.2.6. FATTORI ORMONALI E RISCHIO DI CARCINOMA MAMMARIO IN BRCA1/2-MUTATE

Riguardo l’uso della pillola anticoncezionale una metanalisi non ha mostrato un significativo aumento di rischio di sviluppare un tumore mammario sia nei BRCA1 sia nei BRCA2 carriers, a fronte di una significativa riduzione del rischio di tumore ovarico. I dati sono stati confermati anche in uno studio retrospettivo condotto su 2547 donne con mutazione accertata o con profilo di rischio alto, nelle quali l’utilizzo della pillola non aumentava il rischio di tumore mammario indipendentemente dalla durata del trattamento. Non ci sono studi conclusivi sull’impatto della gravidanza come fattore di rischio in donne BRCA1/2 carriers. In uno studio condotto su 1601 donne affette e sane non si evidenziano differenze significative tra nullipare e multipare e addirittura gravidanze in età avanzata (40 anni) ridurrebbero il rischio di neoplasia mammaria.
Più recentemente uno studio retrospettivo condotto su 2522 donne a rischio genetico o familiare di tumore mammario ha dimostrato che la gravidanza e l’allattamento riducono il rischio di tumore mammario nelle BRCA-mutate del 73% e 76%, rispettivamente. Studi meglio disegnati sarebbero comunque necessari per stabilire l’impatto di una gravidanza in questa specifica popolazione. Infine, per quanto attiene le tecniche di riproduzione assistita uno studio caso-controllo non sembrerebbe dimostrare un aumentato rischio di tumore mammario in BRCA1/2 carriers che fanno uso di terapie di fertilizzazione in vitro anche se i numeri sono troppo piccoli.

3.3. Trattamento delle pazienti con variante patogenetica BRCA1/2 e diagnosi  
di carcinoma mammario

3.3.1. CHIRURGIA E RADIOTERAPIA

Ancora dibattuta è l’opzione chirurgica da riservare a pazienti con mutazione BRCA1/2 e diagnosi di carcinoma mammario: chirurgia conservativa e radioterapia oppure chirurgia radicale. Una metanalisi ha confrontato 526 pazienti BRCA-mutati con 2320 controlli dimostrando che il rischio di recidiva ipsilaterale a 10 anni è pari al 17%, simile a quello osservato in pazienti non portatrici di mutazione (11%). Prolungando il follow-up oltre i 7 anni si dimostra un rischio di sviluppare un secondo evento mammario ipsilaterale a 15 anni intorno al 24%, ma nella maggior parte dei casi si tratta di un secondo tumore primitivo e non di recidiva. Nell’ambito di una recente metanalisi è stato riportato un aumento significativo (aumento del rischio relativo di circa 4,5 volte) del rischio di recidive locoregionali in pazienti trattati con chirurgia conservativa con successiva radioterapia rispetto a coloro trattati con mastectomia, senza tuttavia un impatto in termini di rischio di carcinoma mammario controlaterale, recidiva di malattia e mortalità. A scopo profilattico, è stata utilizzata l’irradiazione della mammella controlaterale in uno studio di fase II caso/controllo su 162 pazienti BRCA-mutate, con una riduzione dell’80% del rischio di neoplasia controlaterale. Si ritiene opportuno, in donne affette in età inferiore a 30 anni, offrire un trattamento radicale in assenza di RT alla luce di alcuni studi sull’uso della mammografia diagnostica che sembra aumentare il rischio di prime neoplasie in giovani donne. Sebbene con risultati diversi attraverso i vari studi, la radioterapia, la chemioterapia, l’ovariectomia e il tamoxifene si associano ad una diminuzione del rischio di eventi omolaterali, così come avviene nel carcinoma della mammella sporadico. Infine, nessuna differenza in OS a 15 anni è stata osservata tra pazienti BRCA1/BRCA2-mutate che scelgono di sottoporsi a mastectomia rispetto a chirurgia conservativa. 
Per quanto riguarda il rischio di sviluppare un tumore controlaterale, abbiamo visto come esso può arrivare fino al 53% e al 65% rispettivamente, nelle donne BRCA1 e BRCA2 carriers, dopo 25 o più anni dalla prima diagnosi. Tale rischio è più elevato anche in donne BRCA-mutate sottoposte ad annessiectomia e dipende dall’età al momento della diagnosi iniziale. A causa di un rischio aumentato di sviluppare un secondo tumore primitivo, molte pazienti portatrici di mutazione scelgono di sottoporsi ad una mastectomia bilaterale al momento della diagnosi di carcinoma mammario. La scelta di effettuare una mastectomia profilattica bilaterale al momento dell’intervento chirurgico per la prima neoplasia suggerisce la necessità di eseguire un test genetico rapido (entro 4 settimane). Inoltre, è ormai dimostrato che l’offerta di una mastectomia bilaterale all’esordio della prima neoplasia è maggiormente accettata rispetto alla proposta di una chirurgia controlaterale ritardata (41,7% vs 4,7%). 
Infine, alcuni dati suggeriscono che possa migliorare la sopravvivenza libera da malattia e globale. Recentemente, uno studio multicentrico ha generato evidenza che la mastectomia profilattica controlaterale in donne con cancro unilaterale e documentata mutazione BRCA1 o BRCA2 comporta una diminuzione della mortalità da cancro della mammella (HR 0,52). La riduzione appare più consistente nella seconda decade dall’intervento (HR 0,20).

Quesito: Nelle pazienti con carcinoma mammario operato e mutazione BRCA la mastectomia controlaterale profilattica è indicata?

Bilancio beneficio/danno: Il panel ha giudicato come critici i seguenti outcome di beneficio: (breast cancer mortality, disease free interval, breast cancer incidence, quality of life, PROs). Le evidenze a supporto derivano da studi di natura osservazionale; la mastectomia profilattica controlaterale è risultata associata ad una riduzione significativa della breast cancer mortality (HR 0,46; IC95% 0,20-0,71) e della breast cancer incidence (OR 0,08; IC95% 0,03-0,19) e ad un miglioramento significativo in termini di disease free interval (HR 0,42; IC95% 0,26-0,69) rispetto alla non effettuazione di tale procedura. L’intervento è risultato inoltre globalmente ben accettato (PROs) e con ripercussioni giudicate poco rilevanti in termini di qualità di vita. Tenuto conto di tali evidenze l’impatto dell’intervento sugli outcome di beneficio è stato definito grande da 9 votanti e moderato da 2 votanti (votanti totali 11). Tale giudizio è stato influenzato della qualità molto bassa dell’evidenza a causa di limitazioni nel disegno dello studio dei lavori inclusi (selection, detection, recall e attrition bias) e dell’imprecisione dei risultati di alcuni esiti. 
Il panel ha identificato i seguenti outcome di danno: long term coping with cosmetic results, early e late physical morbidity. Cinque studi osservazionali hanno riportato gli effetti della mastectomia profilattica controlaterale sulla reazione a lungo termine circa i risultati cosmetici. Nessuno studio ha riportato gli effetti in termini di early e late physical morbidity. Tenuto conto di quest’ultimo aspetto e della qualità molto bassa dell’evidenza, l’impatto dell’intervento sugli outcome di danno è stato giudicato moderato dalla totalità dei votanti (votanti totali 10). 
Considerati i limiti derivanti dalla natura osservazionale degli studi inclusi e la qualità molto bassa dell’evidenza, il panel ha giudicato il bilancio beneficio/danno incerto a favore della mastectomia controlaterale profilattica.

Raccomandazione clinica: Nelle pazienti con carcinoma mammario operato e mutazione BRCA la mastectomia controlaterale profilattica potrebbe essere effettuata (qualità globale delle prove: molto bassa; forza della raccomandazione: condizionata a favore).
